---
layout: page
title: Foredrag 
permalink: /foredrag/
---
Jeg har gennem tiden undervist en del og holdt endnu flere
populærvidenskabelige foredrag, både i Ungdommens Naturvidenskabelige
Forening (UNF), på Folkeuniversitetet, for Det Rullende Universitet og
på adskillige skoler, gymnasier og arbejdspladser.

Herunder har jeg forsøgt at samle en liste over mine mest populære
foredrag, i håbet om at det kan vække interesse eller inspiration.

Hvis du kunne tænke dig at høre mere om noget af det, eller har en helt
syvende idé, så ring eller skriv endelig.

##Naturvidenskaben i retfærdighedens tjeneste 
Hvis man ser CSI eller en af de mange lignende serier, er man jo nok
næppe i tvivl om naturvidenskab er en vigtig del af moderne
politiarbejde, i form af eksempelvis retsmedicin, retskemi, antropologi
og kriminalteknik.

I virkeligheden render det videnskabelige personale (heldigvis) ikke så
meget rundt og sparker døre ind og bliver skudt på, og det kan godt
være, at det tager lidt længere end 45 minutter at finde ud af, hvad der
er sket i en given sag.

Dette ændrer dog ikke på at det både er spændende og vigtigt arbejde. I
dette foredrag vil jeg forsøge at skabe et overblik over hvad
virkelighedens retsmedicinere og retskemikere foretager sig i
forbindelse med drab, forgiftninger, personfarlig kriminalitet, misbrug
og misbrugsstoffer --- naturligvis krydret med relevante eksempler og
røverhistorier.

## Gift gennem tiderne --- historiske gifte og giftige historier 

“Hvad er ikke giftigt? Alt er giftigt og intet er ugiftigt. Kun dosis
bestemmer om en ting er giftig eller ugiftig.” Dét havde alkymisten
Paracelsus allerede fået fat på i starten af 1500-tallet.

Men bare fordi al medicin er giftig, betyder det så også at al gift er
medicin? Det har der været meget forskellige meninger om, op gennem
historien.

I dette foredrag vil vi behandle emnet ”Gift” fra forskellige vinkler –
fra ”Arsenik og gamle kniplinger” over ”Ricin og knap så gamle
paraplyer” til medicinforgiftninger, alkohol og narkotika.

## Fra Jord til Jord 

Hvad sker der med kroppen når vi dør, og hvad fortæller de døde os?

Liv og død har altid haft en evne til at fascinere, forundre og skræmme
mennesket. I dette foredrag vil vi beskæftige os med begreberne fra en
naturvidenskabelig vinkel: Hvad vil det egentlig sige at noget er
levende? Det tror vi at vide instinktivt, men det er faktisk ikke helt
nemt at definere. Når vi forhåbentlig har fået på plads hvad det vil
sige at være levende, så kan vi jo straks derefter begynde at overveje
hvad der sker når de processer ophører. Det er jo forholdsvist dyrt at
være i live, sådan rent energimæssigt, så når vi ikke længere har energi
til at holde indersiden på indersiden, hvad sker der så med vores krop?

Selvom kroppen har det med at blive lidt rodet efter døden, så kan vi jo
stadig foretage målinger på den, og for eksempel finde ud af om en afdød
har taget stoffer - men vi kan også se på skeletter fra middelalderen
hvor høj skelettets ejer var, sådan omtrent. Med moderne teknologi kan
vi meget mere - men hvor meget? - og hvordan?

Dette er aftenens sidste spørgsmål i rejsen fra jord til jord, hvorefter
vi forhåbentlig alle har fået et mere afslappet forhold til døden - i
det mindste betragtet som den naturlige proces det er.

## Fra Alkymi til kemi 

I dag kan vi sagtens lave bly om til guld — det er bare fysikerne og
ikke kemikerne der gør det, og det er desuden alt for dyrt.

Hvorfor troede de gamle alkymister så de kunne lave det samme trick, og
var det bare noget de gjorde for at blive stinkende rige? I
virkeligheden blev de jo oftest bare stinkende — og i mange tilfælde
vansirede, vanvittige eller latterliggjort.

Heldigvis var de enten ligeglade, dumme eller modige nok til at ignorere
alt dette, for samtidig lagde de også grunden til den moderne kemi og
den naturvidenskabelige metode.

Alkymi var også en filosofi og et verdenssyn og en åndelig
dannelsesrejse, og selvom vi ikke kan garantere hverken guld eller
grønne skove, så rejs gerne med!

## Kemien i fordærvet mad 

Yoghurt, øl, ost, vin, eddike, brød og kød har alle det til fælles at de
fremstilles og/eller forædles gennem processer der i andre sammenhænge
ville være at betragte som fordærv. Hvad er det egentlig der sker når
mad bliver for gammel, og hvorfor er der nogen kulturer af mug og gær
der er vores venner og nogen der gør vores mad uspiselig - eller direkte
giftig?

Hvad er det der gør surströmning sur, skal man bruge en skovl til gravad
laks, og hvordan virker tørring, saltning, syltning, røgning, henkogning
og andre konserveringsmetoder? Dette og mere vil vi forsøge at besvare i
dette foredrag.

## Giftig kemi og kemiske katastrofer

At "kemi" generelt betragtet er noget giftigt og ubehageligt stads kan
man vist ikke være i tvivl om hvis man skal tro hvad man ser, hører og
læser i medierne. Så hvorfor bliver vi ved med at lave og bruge så meget
"kemi" i vores hverdag og omgivelser?

Hvorvidt det er uvidenhed, ligegyldighed eller decideret ond vilje er jo
nok svært at afgøre, selvom mange har en mening om det. Aftenens
foredrag vil tage udgangspunkt i den kemi der omgiver os til daglig, og
vil fokusere på nogle af problemer og giftvirkninger der er relevante
for tiden, men vi vil også forsøge at få et overblik over de historiske
ulykker ved Seveso og Bhopal og se på hvad der gik galt og hvorfor.

## Kaffekemi

Koffein gør os vågne, glade, opmærksomme, slanke, i stand til at læse
til eksamen – og muligvis afhængige. Det er det mest udbredte og
indtagede stimulerende stof på verdensplan, og i sin rene form er det et
uspektakulært, hvidt, bittert smagende pulver. Men hvor kommer det fra,
hvordan er det blevet så udbredt, hvordan virker det, og har det nogen
anvendelse udenfor nærings- og nydelsesmidler?

Dette foredrag vil drage gennem historien — fra mayaernes ”Gudernes
Føde”, over ethiopiske gedehyrder, gennem mellemøstlige kaffehuse, over
oplysningstidens ”nøgterne rus” og til i dag, hvor kaffe — måske den
mest udbredte koffeinholdige drik? — er skiftevis gavnlig, giftig,
ligegyldig, dehydrerende, koffeinfri, eller bare bydende nødvendig for
at blive et menneske om morgenen. Et på alle måder opfriskende foredrag!

## Skål for Videnskaben! 

Om alkohol, beruselse og tømmermænd.

Hvad er det der får os til at gå på druk weekend efter weekend, selvom
vi dagen efter højt og helligt lover os selv at vi aldrig mere vil så
meget som SE på en øl?

Bliver man virkelig verdens hersker af en halv kasse bajere?

Kan man snyde alkometeret?

Hvis man nu løber en tur og tager et koldt brusebad og en stor kop
kaffe, så er man da ædru.... eller hvad?

Hvorfor skal jeg lade være med at køre bil efter et par sjusser? Jeg har
det jo fint!

Får man flere eller færre tømmermænd af at drikke sprit eller øl?

Disse spørgsmål, og mange flere, er forsøgt undersøgt på videnskabelig
vis af vores frygtløse forsøgspersoner, assisteret af sagkyndige folk
inden for beruselsens forskellige felter.

Vi har, med andre ord, dokumenteret en våd aften for at belyse de tørre
fakta!

Svarene tror I måske I kender - men så kan I komme og høre
forklaringerne og sandheden om de beskidte tricks — og måske få en
overraskelse.

## Misbrugsstoffer og stofmisbrugere

Der er ingen tvivl om at stofmisbrug har stor bevågenhed i samfundet,
men hvad er det egentlig for en størrelse? Hvad er egentlig ”en
stofmisbruger”, hvordan definerer man ”narko” og kan man skelne mellem
brug og misbrug, og i givet fald hvordan?

Bliver man lettere afhængig af nogle stoffer end andre? Og hvad er det
der gør det så rart at været fuld, høj, skæv, blæst, udkokset, pumpet,
chillet, eller på anden måde påvirket at man vender tilbage til sit stof
gang på gang – også selvom man ved at det er skadeligt?

Dette er bare nogle af de spørgsmål der naturligt melder sig, når man
begynder at undersøge konceptet ”stofmisbrug”, og de er slet ikke så
simple at svare på, men i dette foredrag vil vi forsøge alligevel.

