---
layout: post
title: '16 DEC: Energi og julemad'
date: '2013-12-16T10:00:00.000+01:00'
author: Martin Worm-Leonhard
tags:
- Energi
- Bagsiden af kuverten
- Julenørd
modified_time: '2013-12-16T10:00:02.202+01:00'
blogger_id: tag:blogger.com,1999:blog-6363822545143881814.post-4978385203239066772
blogger_orig_url: http://labnoter.blogspot.com/2013/12/16-dec-energi-og-julemad.html
---

Det kan føles som hårdt arbejde, bare at holde sig i live - og ikke kun i disse juledage. Men faktisk er det ikke så slemt, når man tænker over det. Menneskets hvilestofskifte ligger på 5-8 MJ/døgn, og det lyder som (og er) en hel del energi, men hvis man regner lidt på det, så svarer det i snit til i omegnen af 75-80 Watt. Det er lige nok til at oplyse stuen, hvis man ellers bruger energisparepærer, eller har en meget lille stue. Jeg synes det er ret fascinerende at det ikke kræver mere effekt at holde hele det komplekse system vi kender som "mig" i ligevægt - eller rettere UDE af ligevægt, for hvis vi virkelig var i ligevægt, så var der jo ikke forskel på inder- og yderside eller hoved og ...øh.... den anden ende[1] og vi ville være døde. Så det er med god samvittighed vi kan fylde noget brændsel på motoren, og i disse dage, så er svin med svin og ekstra svin på, skyllet ned med rigelige mængder vandig opløsning af ethanol, ofte med en form for sukkerrester i, jo en populær måde at sikre livets fortsatte beståen. Men hvad kan man egentlig sammenligne energien i et godt julemåltid med? Lad os alle regne!<br /><a name='more'></a><br />Først skal vi lige have defineret vores måleenheder. Som nørd foretrækker jeg jo altid SI-enheder, under hvilke energi måles i Joule, som det bør være, da sådan en er let at forholde sig til. Imidlertid er der en trist tendens til at fødevarer måler deres energiindhold i kalorier - og en kalorie er defineret som den mængde energi det kræver at opvarme et gram vand én grad celcius.[2]<br />En kalorie bliver følgelig 4,18 J, men det er ikke kompliceret nok endnu - det man normalt omtaler som "en kalorie" i fødevaresammenhæng er langt størstedelen af tiden (men ikke nødvendigvis altid) i virkeligeheden en kilokalorie - 1000 kalorier, eller 4180 J. Er De forvirret nu? Godt! Det er jeg også tit!<br /><br />Men lad nu julefedtet sænke sig, og lad os antage et godt solidt julemåltid med det hele - sådan et kan vel med lethed dække en dags energibehov, så lad os overveje hvad man egentlig kan med 5 MJ.<br />Hvis der skal gås på bordet, så skal den jo skydes, sådan en krabat. Den gennemsnitlige kinetiske energi i et skud fuglehagl der forlader bøssen er vel et sted i intervallet 1-10 kJ, så man kan altså affyre mellem 500 og 5000 haglskud med den energi der er i julemåltidet. Fuglen skal jo også hjem, og hvis man transporterer den i sin dieselbil, så kører sådan en vel sagtens en 20 km på en liter kulbrinter. Kulbrinter har en brændværdi omkring 40 MJ/kg, så lidt hurtig hovedregning giver at 5MJ er nok til at køre 2,5 kilometer i bil. Måske ikke nok til at komme helt ud til jagthytten, men stadig et ret godt perspektiv.<br />Kalorien er jo som sagt noget der er defineret ud fra vandvarmning, så lad os tage et godt varmt karbad efter maden - der er vel et par hundrede liter i sådan ét - og så er 5MJ altså nok til at opvarme alt vandet cirka 6 grader C. Måske ikke så imponerende, men vi kan på den anden side skalere ned og se at det svarer til at man kan bringe ca. 12 liter vand fra frysepunktet til kogepunktet med den energimængde, så kaffen skulle i det mindste være sikret!<br />Hvis vi kun kæmper mod tyngdekraften - det er jo ofte tilfældet når sofaen springer på én, som den jo ofte gør efter et sådant måltid - så kan vi med 5MJ hæve en person på 90 kg 5-6 kilometer op i luften. Så er det da først for alvor i orden at tale om at føle sig som en spærreballon.<br /><br />Selv med julemaden og energimængderne således sat lidt i perspektiv er det efter min mening stadig imponerende at vi formår at holde et eksemplar af&nbsp;<i>homo sapiens sapiens</i> kørende på så lille et konstant blus...<br /><br />Tag gerne selv en formelsafari og del din mest outrerede måde at bruge 5 MJ på med os andre.<br /><br />Nåja, og hvis I ikke har fået mærkelige analogier for energi nok endnu, så <a href="http://www.youtube.com/watch?v=eiIfUBt9BLU" target="_blank">se hér</a>.[3]<br /><br />\Worm - spæknisse.<br /><br /><hr />[1]: Jaja, men bare fordi nogle mennesker LYDER som om de lider af kranio-rektal interkonvertibilitet, betyder det ikke at det er mindre mirakuløst at de er i live - nogle gange tvært imod, faktisk.<br />[2]: For pedanter: Jo, måske er det en Kelvin. Helt præcist den grad C/K der ligger mellem 14,5 og 15,5 grader C - for det meste - der findes <a href="http://en.wikipedia.org/wiki/Calorie#Precise_definitions" target="_blank">andre definitioner</a>.<br />[3]: Ja, det er jo lidt sørøveri. Nej, det går jeg ikke ind for. Men Bang Goes the Theory er et fint videnskabsformidlingsshow fra BBC, og de er jo ligeså landegrænsefacistiske som DR, så jeg betragter det som at dele en reklamefilm der henleder folks ommærksomhed på et godt program.[4]<br />[4]: Jo, jeg er ofte ved at føle at jeg kvæles i glorien.