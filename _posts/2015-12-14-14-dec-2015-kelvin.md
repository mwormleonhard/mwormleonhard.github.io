---
comments:true
layout: post
title: '14 DEC 2015: Kelvin'
date: '2015-12-14T17:17:00.001+01:00'
author: Martin Worm-Leonhard
tags:
- Enheder
- Metrologi
- Julenørd
modified_time: '2015-12-14T17:17:53.308+01:00'
blogger_id: tag:blogger.com,1999:blog-6363822545143881814.post-9039023819564052785
blogger_orig_url: http://labnoter.blogspot.com/2015/12/14-dec-2015-kelvin.html
---

Lad mig først beklage gårsdagens manglende indlæg --- Tømmermænd og uhyre
søndagsagtig søndag er måske ikke en undskyldning, men dog en
forklaring. Jeg er på ingen måde triskaidekafobiker.

Når det så er sagt:

Vi mangler jo stadig nogle grundenheder --- og heraf er temperatur lidt
sjov, for den står helt alene, og er defineret ganske uden relationer
til andre enheder.

I SI-enheder måles temperatur i Kelvin, opkaldt efter [Lord
Kelvin](https://en.wikipedia.org/wiki/William_Thomson,_1st_Baron_Kelvin),
der var den første der beskrev konceptet "en aboslut temperatur".

At Kelvin er en absolut enhed er også grunden til at man ikke taler
om eller skriver "grader kelvin", men blot kelvin. 0 Kelvin er så koldt
som man kan få det --- der findes ikke negative temperaturer.

Dette skyldes at Kelvin er defineret ud fra termodynamikken og den
statistiske mekanik --- og er et udtryk for hvor meget energi der er i
molekylerne af den substans man nu en gang måler på.
Når man ikke kan suge mere energi ud af et system, så er det ved en
temperatur på nul kelvin.

Størrelsen af en kelvin er den samme som størrelsen af en grad celcius,
hvilket gør det nemt at regne om, hvis man bor i et civiliseret land,
der ikke hænger fast i arbitrære enheder fra imperietiden.

Det absolutte nulpunkt, 0K svarer til -273,15 grader celcius.

Men --- hvad var det nu med termodynamisk temperatur? Det lyder da lidt
sært? Måske, men lad mig forsøge at forklare:

Molekyler kan have flere forskellige slags energi knyttet til sig: De
kan vibrere, rotere og translatere --- og det sidste betyder ikke at de
går i gang med at oversætte Illiaden fra oldgræsk, men blot at de
bevæger sig gennem rummet. Sidstnævnte er jo i øvrigt svært, hvis ikke
man er en gas.

Der er også noget med noget "nulplunktsenergi", som er tilbage, selv ved
det absolutte nulpunkt, men det er så fysisk og langhåret at jeg vil
nøjes med at nævne det for fuldstændighedens skyld.

Vi kan nu se grunden til at nogle stoffer går i stykker når de varmes op
--- sukker karamelliserer eksempelvis --- det er fordi atomerne og
molekylerne i sukret vibrerer og roterer så vildt at de enkelte atomer
kan rive sig løs, eller molekylet simpelthen kan blive "rystet i
stykker".

I andre stoffer sker der bare det at atomerne eller molekylerne på et
tidspunkt får energi nok til at bevæge sig frit rundt mellem hinanden ---
stoffet smelter, hvorefter yderligere opvarmning vil medføre at
atomerne/molekylerne på et tidspunkt vil rive sig løs af væsken:
Stoffet koger / fordamper.

Men --- stoffer fordamper jo også selvom de ikke koger? Vandpytter
forsvinder faktisk af sig selv, selv på asfalt --- hvordan kan det nu
være?

Jo, det er fordi det ikke er sådan at alle atomerne/molekylerne bevæger
sig lige hurtigt ved en given temperatur --- man har en fordeling af
hastigheder, således at der er en middelhastighed for en given
temperatur, og jo længere man kommer væk fra denne, jo færre
atomer/molekyler bevæger sig med en given hastighed.

Det er derfor varmt vand fordamper hurtigere end koldt vand --- der er en
større andel af vandmolekylerne der når over "undslippelseshastigheden"
og kan flygte fra suppegryden.

Og det tror jeg, jeg vil lade det blive ved, inden fristelsen til at
tegne hastighedsfordelingskurver bliver for stor.

Jeg synes bare det er lidt sjovt at det vi opfatter som
varme/temperatur, faktisk er et udtryk for hvor hurtigt molekyler banker
ind i os, og hvor meget de ryster mens de gør det.

Temperatur er måske ikke en fysisk størrelse, som man kan føle på, på
nogen klassisk måde, men det er en egenskab ved alt vi kommer i kontakt
med.

Billedet bliver så lidt uklart når man tager varmekapacitet og
varmeledningsevne med ind i betragtningerne, så det lader vi være med ---
i hvert fald lige nu.

\\Worm --- Termodynamiknisse
