---
comments: true
layout: post
title: '15 DEC: Et snedigt antispildsaggregat'
date: '2014-12-15T10:00:00.000+01:00'
author: Martin Worm-Leonhard
tags:
- Kræfter
- Julenørd
- Kaffe
- Køkkenfysik
modified_time: '2014-12-15T10:00:00.548+01:00'
blogger_id: tag:blogger.com,1999:blog-6363822545143881814.post-4096111944502852631
blogger_orig_url: http://labnoter.blogspot.com/2014/12/15-dec-et-snedigt-antispildsaggregat.html
---

>"Nå, dér kommer kaffekoppen - og den har taget Worm med i dag..."

Sådan lød det til mangen en tidlig forelæsning dengang jeg gik til kemi,
og som mange af mine indlæg jo også bærer præg af, så er jeg i høj grad
koffeindrevet. For nu at parafrasere et gammelt stykke internetvisdom så
er ingeniører en praktisk mekanisme der konverterer kaffe til
løsninger.

Der er dog af og til nogle enkelte bivirkninger, som det kan ses af
nedenstående flowcharts.[^1]

[![]({{site.url}}/images/-OdgZAdNWneM/VI2Nj7Adu1I/AAAAAAAACjY/xVh_HuJvu5E/s1600/1966218_10152874159086840_5516759861833684799_o.jpg)]({{site.url}}/images/-OdgZAdNWneM/VI2Nj7Adu1I/AAAAAAAACjY/xVh_HuJvu5E/s1600/1966218_10152874159086840_5516759861833684799_o.jpg)

Nå, men jeg har jo tidligere diskuteret [fluid dynamik og
skum](http://labnoter.blogspot.dk/2014/12/03-dec-julel-og-kaffespild.html)s
skvulpdæmpende egenskaber, men da jeg foretrækker min kaffe lige så sort
som min humor, så agter jeg ikke at begynde at drikke latte[^2] for at
undgå at spilde. Hvad gør man så? Jo der er naturligvis en ingeniør der
har haft brug for en overspringshandling på et tidspunkt og derfor har
designet [denne snedige dims](http://www.thinkgeek.com/product/ea9a/) ---
en kopholder der er ophængt på en sådan måde at næsten lige meget hvor
meget man skal skynde sig til forelæsning, så skvulper kaffen ikke
over.[^3][^3a]

Men selvom det er smart, så er det jo lidt snyd bare at købe en dims der
løser ens problem[^4], så hvorfor ikke lave noget hjemmebyg?

Har du lyst til at lege med princippet selv, eller bare bygge din egen,
så skal du såmænd bare bruge en håndfuld elastikker, og hænge din kop op
/ bære den sådan her[^5]:


[![]({{site.url}}/images/-wCGWJ1Mn5O4/VI2SF5XY_DI/AAAAAAAACjk/sxpUrnnDcTE/s1600/2014-12-14%2B14.31.57.jpg)]({{site.url}}/images/-wCGWJ1Mn5O4/VI2SF5XY_DI/AAAAAAAACjk/sxpUrnnDcTE/s1600/2014-12-14%2B14.31.57.jpg)

Første gang jeg så det troede jeg heller ikke helt på det, men jeg har
just gået strækmarch rundt i stuen og på andre måder simuleret
optagelsesprøve til ministeriet for gakkede gangarter, og ikke spildt en
dråbe.

Ideen er at lige så snart bevægelsen af koppen har en vandret komponent,
så vil koppen svinge ud til den modsatte side, så kræfterne der virker
på væsken hele tiden peger ned mod bunden af koppen, i stedet for at
accelerere kaffen ud over kanten. Her er en hyggelig lille opgave i
fysik og vektorregning.

De praktiske problemer omkring fastgørelse til et ikke-papkrus vil jeg
overlade til den vågne l\[æø\]ser. Prøv evt også med flere eller færre
fastholdelsespunkter?

\\Worm --- Ingeniørnisse

------------------------------------------------------------------------

[^1]: Som jeg på ingen måde kan tage æren for --- de blev kastet i mit
    digitale ansigt af en flabet tøs, der tilsyneladende mente det passende.
    Jeg mener dog at både sandhedsværdien og og metalaget er ganske
    underholdende, og havde klokken været tocifret, så havde jeg nok selv
    kunnet finde på noget lignende, så jeg takker.

[^2]: Nogen kunne jo forveksle ingeniøruniformen med et hipsteroutfit.

[^3]: Pro tip: Det sker meget sjældent, men ser du en kemiker løbe, så
    lad være med at stille spørgsmål. Bare løb med.

[^3a]: Dens effektivitet overfor folk der er så usportslige at snige
    sig ind på én og kilde kan jeg dog ikke verificere --- jeg har en
    erindring om at have bekaffet det meste af min årgang på den konto en
    gang --- så står man dér 0814 og har hverken kaffe eller venner, og så kan
    man jo lige så godt gå hjem i seng igen.

[^4]: Det er faktisk utroligt så mange problemer der går væk hvis man
    bare kan hælde guld nok på dem. Ikke kun i AD&D. Men det gør det ikke
    nødvendigvis til hverken den bedste eller mest underholdende løsning.

[^5]: Atter en gang tak til Henrik I
