---
comments: true
layout: post
title: '12 DEC: Tidsforskydning, trængsel og alarm'
date: '2014-12-12T10:00:00.000+01:00'
author: Martin Worm-Leonhard
tags:
- Røvere
- Julenørd
modified_time: '2014-12-12T10:00:01.183+01:00'
blogger_id: tag:blogger.com,1999:blog-6363822545143881814.post-116958899256220651
blogger_orig_url: http://labnoter.blogspot.com/2014/12/12-dec-tidsforskydning-trngsel-og-alarm.html
---

"Worm! Kan du i øvrigt ikke skrive noget om hvorfor dagene i december
ikke har 24 timer, ligesom i alle de andre måneder! Jeg har jo så travlt
at jeg ved jo snart knapt hvor gammel jeg bor til fornavn!"

Cirka sådan afsluttede en af mine venner for nylig en telefonsamtale, og
eftersom hun er en af dem der af og til simultantolker for mig når der
er brug for en oversættelse fra Wormsk til Dansk, så synes jeg det lød
som en meget rimelig forespørgsel.

Jeg er jo også selv hjemfalden til at mene at både arbejdstid og fritid
er besat af en vis mængde hektisk aktivitet her i hvad er burde være den
søde og fredelige juletid.[^1]

Man kunne jo starte med at parafrasere Monrad og Rislund --- det er jo
altid en god idé: "Ja, julen er jo i virkeligheden en gammel
handelsfest, der blev indstiftet for ligesom at få (h)julene til at
dreje lidt hurtigere rundt. Så kom der selvfølgelig nogle kristne
hoveder og hægtede sig på med historier om jesusbarnet efterfølgende..."
--- og det er jo også det indtryk man meget let kan få, allerede fra
oktober, selv med et velplaceret "Nej tak til reklamer" på sin
postkasse.

Men hvad er der mon i
virkeligheden [los](http://da.wikipedia.org/wiki/Los)?

Altså... Jeg har jo
[tidligere]({%post_url 2013-12-12-12-dec-hvor-travlt-har-julemanden %}) konstateret
at julemanden skal bevæge sig med mindst 1% af lyshastigheden, hvis han
skal nå rundt på sin rute julenat, men selv med sådanne hastigheder er
tidsforskydelsesfaktoren kun sølle
\\[\tau=\sqrt{1-\frac{v^2}{c^2}}= \sqrt{1-\frac{\left( 3\cdot10^6 \frac{m}{s}\right) ^2}{\left( 3\cdot10^8 \frac{m}{s}\right) ^2}}=0.99995\\] 
Altså væsentligt mindre end én
promille, eller ca 4.5 sekunder per døgn --- eller med andre ord: Ikke
noget der overhovedet gør det værd at huske hvilken vej fortegnet
vender.

Jeg kunne godt begynde at grave i den videnskabelige litteratur for at
undersøge om menneskets aktivitetsniveau, effektivitet og subjektive
tidsopfattelse er påvirket af mængden af lyse timer i døgnet --- disse er
jo nær deres absolutte minimum for vores geografiske område, lige for
tiden. Men nu er jeg jo selv naturligt nataktiv[^2], og dermed minimalt
påvirket, så det vil jeg overlade til den nysgerrige l\[æø\]ser.

Til gengæld har jeg gjort mig den observation at mange institutioner,
både offentlige, private og frivillige organisationer lader til at blive
vildt overraskede over at året snart er slut, når December indtræffer.

Følgelig skal man indhente alt det der skal være færdigt inden
312359ADECYY, og som virkede så uvæsentligt, langt væk, og mest et
spørgsmål om langtidsplanlægning da man sad med et glas kølig hvidvin på
altanen tilbage i September.

Måske man i virkeligheden har lånt noget tid fra sin egen fremtid, og nu
skal betale tilbage --- eventuelt med renter? Kan man det? Processen er i
hvert fald veldokumenteret af T Pratchett, der beskriver at
historiemunkene[^4] flytter tid fx fra dybhavet til storbyerne. Hvor
meget tid har en torsk i virkeligheden brug for?

Så hvis vi nu antager en en tilstrækkeligt laissez-faire holdning til
tidsforbrug resten af året --- nej lad os bare sige halvdelen af året ---
gør at man solder en time op om dagen, som man venter med at betale
tilbage til sidste øjeblik, så har vi allerede brugt ca. 183 timer.

Dertil kommer et utal af helligdage, julefrokoster, slåskamp i
stormagasiner, juleklip i børnehaven, jagten på juleanden[^5],
tømmermænd, trækken vod efter svigermor og andre hyggelige
familieaktiviteter, der vel på et gennemsnitsår andrager noget nær 8-10
dage. Lad os sige 9. Det giver yderligere 216 timer der er dømt ude. Vi
kan jo ikke lave om på kalenderen igen[^6], så vi er nødt til at bevare
de 31 dage som dén nu en gang er udstyret med. Altså mister vi
\\[\frac{183+216 timer}{31 dage} = 12.9 \frac{timer}{dag}\\] Så dér
har vi det altså. Dagene i December indeholder kun ca 11 timer. Så er
det sgu da ikke mærkeligt at vi har travlt! [^7]

\\Worm --- formegetfritidsnisse


------------------------------------------------------------------------

[^1]: Hvorfor er det så jeg synes det er en god ide at forpligte mig
    til at skrive en julekalender? Tjah - det ville jeg også gerne vide -
    men det er jo ret hyggeligt...

[^2]: I en sådan grad at et tidligere, uformelt litteraturstudie mere
    end antydede at det nærmest er patologisk.[^3]

[^3]: Muligvis blev resultatet påvirket af at studiet blev udført midt
    om natten. Jeg tror dog ikke det gør det til et metastudie.

[^4]: Nej, du har aldrig hørt om dem. Så hemmelige og dygtige er de.

[^5]: Og hvis du hellere vil have kalkun så er det okay, men så
    nedlægger du den altså selv!

[^6]: NEJ, blev der sagt! Også dig, Gregor! Julian! Sæt dig ned!

[^7]:  “That is because you don't yet know how to deal with time," said
    Wen. "But I will teach you to deal with time as you would deal with a
    coat, to be worn when necessary and discarded when not."  
    "Will I have to wash it?" said Clodpool.  
    Wen gave him a long, slow look.  
    "That was either a very complex piece of thinking on your part,
    Clodpool, or you were just trying to overextend a metaphor in a rather
    stupid way. Which, do you think, it was?"  
    Clodpool looked at his feet. Then he looked at the sky. Then he looked
    at Wen.  
    "I think I am stupid, master."  
    "Good," said Wen. "It is fortuitous that you are my apprentice at this
    time, because if I can teach you, Clodpool, I can teach anyone.”  
    ― Terry Pratchett, Thief of Time
