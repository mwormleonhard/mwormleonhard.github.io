---
comments:true
layout: post
title: 'Ingeniørporno: Gættepinde og logaritmer'
date: '2015-02-02T20:07:00.000+01:00'
author: Martin Worm-Leonhard
tags:
- Teknologihistorie
- Skæg med tal
modified_time: '2015-02-02T20:07:41.475+01:00'
blogger_id: tag:blogger.com,1999:blog-6363822545143881814.post-5393544783207223448
blogger_orig_url: http://labnoter.blogspot.com/2015/02/ingenirporno0-gttepinde-og-logaritmer.html
---

> But what was happening
> now . . . this was magical. Ordinary men had dreamed it up and put it
> together, building towers on rafts in swamps and across the frozen
> spines of mountains. They’d cursed and, worse, used logarithms. They’d
> waded through rivers and dabbled in trigonometry. They hadn’t dreamed,
> in the way people usually used the word, but they’d imagined a
> different world, and bent metal around it. And out of all the sweat
> and swearing and mathematics had come this . . . thing, dropping words
> across the world as softly as starlight. — *Terry Pratchett: Going
> Postal*

Ja, jeg kunne ikke dy mig for at starte med et af mine yndlingscitater
fra Discworldserien, dels fordi det berører dagens emne, men også fordi
det meget godt viser ingeniør- og pionérånden og er ganske poetisk
omkring hvordan man ændrer en verden med en god idé.

Men udgangspunktet for dette indlæg er såmænd noget så prosaisk som en
bortkommet hæftemaskine.[^1] Det var nemlig mens jeg ledte ganske
desparat efter den i mine skuffer at jeg (gen)fandt denne sjove lille
dims, og tænkte at der var udgangspunkt for noget / en
(teknologi)historie:

[![]({{site.url}}/images/-2hCFm7fCa2E/VM-o8u1QI7I/AAAAAAAAClk/Y7HmdJnFULI/s1600/2015-02-02%2B17.36.26.jpg)]({{site.url}}/images/-2hCFm7fCa2E/VM-o8u1QI7I/AAAAAAAAClk/Y7HmdJnFULI/s1600/2015-02-02%2B17.36.26.jpg)

Hvis billedet er lidt utydeligt, så beklager jeg --- det er tilsyneladende
det bedste min mobil magter under forholdene --- men lad os tage det
stille og roligt og analysere dimsen.

Ved første øjekast ligner det jo mest en lettere personlighedsspaltet og
temmelig pyntesyg lineal, og den tjener da også det simple afstandsmål
og den rette linies tegning udmærket. Imidlertid er dens
eksistensberettigelse noget mere langhåret og langt mere anvendeligt.

"Jamen, Worm! Hvad ER det? Og hvorfor er det interessant?" hører jeg jer
hvisle mellem sammenbidte tænder, og bare rolig - jeg skal nok komme til
~~Skagen~~ sagen meget snart, men nu skal I jo lige have mulighed for at
udfolde de små grå på egen hånd først.

Okay. Tænkepausen er ovre. Hvis I stadig sidder og ligner spørgsmålstegn
skal I ikke have det dårligt af den grund --- men nu lader vi som om vi
ikke ved noget, og skal være teknologiarkæologer.

Lad os se: Det må have en betydning at næsten alle skalaerne er
forskellige, at hele midtersektionen kan forskydes, men at skalaerne er
parvist de samme som på den faste del. Den der skydedims der ligger
ovenpå er nok en hjælp til at aflæse noget præcist.

Hov? Midten kan bevæge sig? Og har de samme skalaer som de faste dele?  
Ja:

[![]({{site.url}}/images/-5aeuG2kwTWg/VM-vzaXVwLI/AAAAAAAACl0/RwFRQC6BFLY/s1600/2015-02-02%2B18.08.34.jpg)]({{site.url}}/images/-5aeuG2kwTWg/VM-vzaXVwLI/AAAAAAAACl0/RwFRQC6BFLY/s1600/2015-02-02%2B18.08.34.jpg)

Okay. Lad os så starte med at se på det øverste sæt skalaer på den faste
og bevægelige del. (dem der starter med rødt 8 ude til venstre)
Skalaerne er er som sagt ens, jeg har bare flyttet tungen (ja, det
kalder man altså den bevægelige del) lidt.

Hmmm... 1-tallet (det øverste) på tungen står ud for 2-tallet på den
faste skala, og ser man nu på hvordan de øvrige tal matcher op, så
begynder det at lugte af at vi lige har foretaget en multiplikation...
ud for 2 på tungen ligger 4, ud for 3 ligger 6, ud for 4 ligger 8 etc...
Det er jo en to-tabel, og vi startede med at konstatere at 1-tallet på
tungen står ud for 2-tallet på den faste skala... Hmmm.... lad os prøve
noget andet... Så burde det altså give en 3-tabel at sætte 1 (igen det
øverste) ud for 3?

[![]({{site.url}}/images/-LA07ANhaf54/VM-xbEnjpkI/AAAAAAAACmA/rvr1Rrg_Enw/s1600/2015-02-02%2B18.17.15.jpg)]({{site.url}}/images/-LA07ANhaf54/VM-xbEnjpkI/AAAAAAAACmA/rvr1Rrg_Enw/s1600/2015-02-02%2B18.17.15.jpg)

Lad os se... ud for 2,3,4,5 på tungen har vi nu 6,9,12,15 - de sidste to
godt nok kun ud fra en forudsætning om at 1-tallet der følger efter 9 i
virkeligheden betyder 10, og det følgende 2-tal 20 etc., men det er vel
en meget rimelig antagelse, hvis den får det til at passe så godt? Det
er i hvert fald alle sammen fine multipla af 3.

Men det fortæller os jo faktisk noget. Vi startede med at konstatere at
skalaerne ikke var linære, men nu ved vi jo faktisk hvad de er --- vi har
lige multipliceret to tal ved at lægge et par linære afstande sammen -
forskydningen af tungen i forhold til den faste del.

Der findes nemlig en funktion der har den egenskab af den laver
multiplikation om til addition - og det er såmænd den forholdsvist
velkendte og ganske ydmyge logaritme, om hvilken det gælder:
\\[\log(ab)=\log(a)+\log(b)\\]
Så hvis vi ønsker at multiplicere de to tal a og b, så skal vi bare tage
logaritmerne til tallene og så lægge dem sammen og så tage
antilogaritmen til resultatet og så har vi produktet. Og alle disse
operationer foregår helt automagisk på grund af den måde som skalaerne
er indrettet! Det er da decideret pornoidt! --- I hvert fald for en ingeniør[^0]

Vi har altså at gøre med en analog lommeregner - også kaldet en
[regnestok](http://da.wikipedia.org/wiki/Regnestok)! [^1a] Højden af
nørdmode i 50'erne[^1b], selvom den har været kendt siden 1600-tallet,
og oprindelig blev udviklet af en [engelsk matematiker og
præst](http://en.wikipedia.org/wiki/William_Oughtred), der fik en lys
idé efter at [Napier](http://en.wikipedia.org/wiki/John_Napier) havde
opdaget/udviklet logaritmen og den var blevet videreudviklet af en
[waliser jeg ikke havde
hørt om](http://en.wikipedia.org/wiki/Edmund_Gunter) før jeg lavede lidt
research[^2].

Så simpel multiplikation som jeg har brugt som eksempler er måske lidt
overkill at anvende en dims til, men hvad nu hvis jeg gerne vil
multiplicere 1536[^3] med 17?  Så er man naturligvis nødt til at lave
lidt fingergymnastik, men det ser ca. sådan her ud:


[![]({{site.url}}/images/-bVoOq9vtz-0/VM-8dnat9AI/AAAAAAAACmQ/HDvBM8bE8o0/s1600/2015-02-02%2B19.03.07.jpg)]({{site.url}}/images/-bVoOq9vtz-0/VM-8dnat9AI/AAAAAAAACmQ/HDvBM8bE8o0/s1600/2015-02-02%2B19.03.07.jpg)

Ja, jeg har zoomet lidt kraftigt, da jeg ikke kunne bruge løberen til at
aflæse, fordi den så var i vejen på billedet, men jeg har efter bedste
evne placeret tungens øverste 1-tal ud for 15.36, og ud for 1.7 på
tungen kan vi så aflæse 26 --- og efter at have genetableret det rigtige
antal nuller (3 - jeg har divideret det ene tal med 100 og det andet med
10), så får vi altså 26000 --- min stakmaskine siger at det rigtige svar
er 26112, og vi har altså en fejl på under 0.5%, og det tog ca 10 sek
inklusive foto --- og man kan med lethed gøre det mere præcist med nogle
ret simple og elegante greb, men det vil jeg lade være op til den ivrige
l\[æø\]ser at gennemskue.

Okay, nu ved vi hvad formålet er, men hvad kan den så, ud over at
 multiplicere?

Når man kan multiplicere, så er det jo ret trivielt at gennemskue at man
også kan dividere --- man vender bare processen om, så det gider jeg
faktisk ikke gennemgå.

Derimod er der noget speget ved at der er to forskellige skalaer på både
tungen og den faste del --- men efter lidt meditation[^4] over det, vil
jeg påstå at det er nærliggende at konkludere at det er fordi den
øverste er kvadratet af den nederste!

Så nu kan vi altså også opløfte til anden potens --- og uddrage
kvadratrødder! Vi kan endda gøre det inde midt i et regnestykke ved at
skifte mellem hvilken skala vi betragter som den aktive...

Der hvor det bliver rigtig sjovt er når man når til det faktum at hvis
bare man har den rigtige skala, så kan man regne næsten hvad som helst
ud!

Bevares --- det kræver lidt fingergymnastik og af og til også at man
kender til de der regneregler man lærte i gymnasiet og straks glemte
fordi man ikke kunne se hvad formålet var...

Bare på den lille og relativt basale regnestok[^5] jeg har leget med
her er der således mulighed for, ud over multiplikation og division, at
udregne sinus, cosinus, kvadratrødder, kubikrødder, opløfte til anden og
tredje potens, uddrage logaritmer (sjovt nok den eneste helt linære
skala) og hvis man enten vender tungen om eller bruger de snedige
aflæsningsstreger der er angivet på bagsiden, så kan man også få
logaritmer og antilogaritmer[^6] med grundtallet e i stedet for 10,
beregne tangens og cotangens samt beregne værdien af
\\(\sqrt{1-x^2}\\), som selv jeg har lidt svært ved at gennemskue
hvorfor er smart, men lur mig om ikke den kan bruges til at tilnærme et
eller andet... Måske noget trigonometri? Det ligner en størrelse der
godt kunne have sådan en anvendelse, men jeg har ofte taget fejl.

Et lille kig på bagsiden med tungen trukket ud, så man kan se
aflæseaggregatet til højre:

[![]({{site.url}}/images/-rq1LfKuu26w/VM_DMClkcfI/AAAAAAAACmg/1r3ULD_Ktyk/s1600/2015-02-02%2B19.31.11.jpg)]({{site.url}}/images/-rq1LfKuu26w/VM_DMClkcfI/AAAAAAAACmg/1r3ULD_Ktyk/s1600/2015-02-02%2B19.31.11.jpg)

Bemærk firmamærket --- tilsyneladende lavede LM Ericsson lommeregnere før
de lavede mobiltelefoner :-)

Og den anden ende af tungen, med markeringer af skalaer:

[![]({{site.url}}/images/-_L-wPFYmSXw/VM_DNAwIrhI/AAAAAAAACmo/1yHGsvhM39c/s1600/2015-02-02%2B19.31.23.jpg)]({{site.url}}/images/-_L-wPFYmSXw/VM_DNAwIrhI/AAAAAAAACmo/1yHGsvhM39c/s1600/2015-02-02%2B19.31.23.jpg)

Det var vist hvad jeg havde at sige om den sag, lige indledningsvis, men
nu mener jeg også at have præsenteret dimsen nok til et
førstehåndsindtryk.

Jeg håber I nød et lille stykke med historie og teknologiarkæologi. Hvis
der (mod forventning?) skulle være interesse, så vil jeg da gerne se om
jeg kan finde min (fars) gamle matematikståbi og lave en lille
supplerende tutorial eller en lille video.

Indtil da, så bor min gættepind i min rygsæk eller skrivebordskuffe,
hvorfra den rutinemæssigt vil blive hevet frem, når en kollega eller
mednørd spørger om jeg har en lommeregner hun kan låne... Eller bare som
backup i tilfælde af strømsvigt :-)

\Worm --- der nu også kan nørde analogt


------------------------------------------------------------------------

[^0]: Det virker også af og til på matematikere, når bare lige de får
    forklaret hvorfor det er frækt... Men til deres forsvar skal det jo også
    siges at det er ret sjældent de rent faktisk skal regne noget ud
    numerisk.

[^1]: Den blev fundet igen. Den havde bare forklædt sig som bogstøtte i
    min reol.

[^1a]: Let drillende ofte kaldet en gættepind - deraf overskriften - da
    den jo måske nok mangler absolut præcision, men er suveræn til hurtige
    overslag.

[^1b]: Altså... 1950'erne. Så er jeg altså heller ikke ældre...

[^2]: Han var tilsyneladende også præst - men på den anden side, hvis
    man skal leve i cølibat, så må man jo have andre måder at finde
    tilfredsstillelse på[^2a]

[^2a]: Glæden ved videnskabeligt gennembrud er måske knap så stor som
    den ved sex, men den varer til gengæld længere. Den kan dog være svært
    at opnå bare tilnærmelsesvis regelmæssigt.

[^3]: Jerns smeltepunkt og året for reformationen.

[^4]: Det er en god indikation at 2 står over 1.4, 3 over 1.73, og 4
    over 2[^4a]

[^4a]: Ja, \\(\sqrt{2}\\) og \\(\sqrt{3}\\) optræder så ofte ude i
    virkeligheden at dem har de fleste ingeniører fået ind med --- om ikke
    modermælken, så farvandet og fredagspilsneren. Man kan også rende
    længere op af skalaen, hvis man bedre kan lide heltal...

[^5]: Fra min farfars tid i telegrafregimentet, Aaaaaarhus. Der er
    derudover et par store / lækre eksemplarer i familiens eje. Det er bare
    kun denne jeg nænner at have med i felten.

[^6]: En "antilogaritme" er bare en potensopløftning af grundtallet til
    operanden - hvis vi har en 10-tals logaritme er antilog<sub>10</sub>(2.5) altså
    \\(10^{2.5}\\) og hvis det er en naturlig logaritme er antilog<sub>e</sub>(2.5)
    altså \\(e^{2.5}\\).
