---
layout: post
title: '08 DEC: Hvor meget kan du suge?'
date: '2014-12-08T10:00:00.000+01:00'
author: Martin Worm-Leonhard
tags:
- Bagsiden af kuverten
- Julenørd
- Tryk
modified_time: '2014-12-08T10:00:00.940+01:00'
blogger_id: tag:blogger.com,1999:blog-6363822545143881814.post-4124095863584595279
blogger_orig_url: http://labnoter.blogspot.com/2014/12/08-dec-hvor-meget-kan-du-suge1.html
---

Jeg husker ikke den nøjagtige og temmeligt sikkert ret dyndede
associationsrække, der ledte diskussionen derhen, men for nylig deltog
jeg i en lille meningsudveklsing om hvorvidt det var lettest at flytte
væske ved over- eller undertryk.

Umiddelbart virker de jo ækvivalente, om end med modsat fortegn. Lidt
grublen viste dog hurtigt at det ikke er tilfældet, og vores fælles
forundring ved resultatet var så stor at jeg syntes at jeg måtte dele!

Man kan også formulere spørgsmålet sådan her: "Hvor langt et sugerør kan
du drikke vand igennem?" --- deraf også titlen på indlægget[^1]

Lad os alle regne...

For at udspecificere opgaven lidt, så ser vi her alene på hvor stor
en lodret højde det er muligt at suge vand op --- sugerør med alle mulige
knæk og gesvejsninger er naturligvis muligt at benytte helt frit, og i
arbitrær længde, om end en smule anstrengende, så længe man ikke skal
løfte væsken ret langt i alt.

Problemet opstår først når vi ser på en lodret væskestreng, fordi det er
jo faktisk ikke undertrykket i sig selv der løfter væsken, når man suger
i sit sugerør. Det er forskellen i tryk fra den omgivende atmosfære, der
trykker ned på overfladen af glasset med saftevand og til de lokale
forhold i sugerør og mundhule. Når trykket så er lavere i sugerør og
mund, så presser atmosfæren væsken op i gennem sugerøret og ind i
munden, fordi den forsøger at udligne trykket.

Her opstår så nemlig en af disse små finurlige detaljer som man nemt
overser, når man er vant til at man bare kan regne på et problem fra en
hvilkensomhelst vinkel, så længe man husker at tilpasse sit fortegn. For
selvom der ikke er nogen (teoretisk) øvre grænse for hvor meget overtryk
man kan lave i et system (så længe det kan holde til det, rent
mekanisk), så er der en meget skarp og veldefineret grænse for hvor
meget undertryk man kan lave.

Det laveste tryk der findes er nul. Ingenting. Absolut, hårdt
vakuum.[^2]

Man _kan_ ikke lave negativt tryk. I hvert fald ikke på denne side af den
nærmeste begivenhedshorisont.[^3]

Derfor er vi også begrænset af det omgivende atmosfæretryk, hvis vi vil
flytte vand med undertryk. Dette tryk er med god tilnærmelse 101.3 kPa ---
også kendt som 1 atm. Hvis man har den store svømmenål, eller kan huske
sin basale fysik, så vil man nok på en god dag erindre at trykket under
vand stiger med ca. 1 atm per 10 meter man dykker. Dette gælder også den
anden vej: Et (relativt) overtryk på 1 atm kan bære 10 meter vandsøjle,
og derfor kan man altså ikke suge vand mere end 10 meter lodret op,
uanset hvor meget og længe man suger.

Faktisk vil vandet i toppen af sugerøret på et tidspunkt begynde at koge
ved stuetemperatur, hvis man suger hårdt nok, så den reelle højde er
begrænset af vands damptryk, snarere end af kvaliteten af éns vakuum.
Ved 20C er vands damptryk ca. 2.3 kPa, så man mister lige et par procent
i sugehøjde der --- men det hører under de berømte træskolængder i
usikkerhed.

Hvis man rigtig vil drille sine mednørder til en julefrokost, så lader
man dem fordøje denne information og spørger derefter hvordan man så får
vandet op i en 200m høj skyskraber.

Svaret er naturligvis at man skubber i stedet for at trække --- de sølle
20 bars overtryk det kræver at løfte vandet 200m er trivielle at
frembringe med en pumpe der er placeret i kælderetagen. Man kan så have
et reservoir på taget, og nogle trykregulatorer på de enkelte udtag hvis
ikke man ønsker at højtryksspule[^4] beboerne på første, blot for at
blidt overrisle dem på 42. etage.

\\Worm --- pumpenisse

------------------------------------------------------------------------

[^1]: Et spørgsmål som man åbenbart skal være varsom med at stille
    spontant og ude af kontekst. Det kan tilsyneladende misforstås.

[^2]: Jeg har altid godt kunnet lide udtrykket "hårdt vakuum" --- det
    lyder lige tilpas SciFi-futuristisk og er samtidig meget beskrivende for
    hvor svært det er at lave. Det er ikke entydigt defineret, men når man
    kommer under 100 Pa så er man godt på vej. Jeg har ikke prøvet om man
    kan kæle for et blødt vakuum, men jeg vil antage at det skal stryges med
    hårene.

[^3]: "Kanten" af et sort hul, observeret udefra --- ikke det tidspunkt
    hvor næste nummer af "Se og Hør" udkommer.

[^4]: Jeg er for nyligt blevet revset for min stavning. Dette tvinger
    mig jo til at bemærke at her er især antallet af s'er meget vigtigt.
