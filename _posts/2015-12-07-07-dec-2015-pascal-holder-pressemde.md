---
comments:true
layout: post
title: '07 DEC 2015: Pascal holder pressemøde'
date: '2015-12-07T23:39:00.002+01:00'
author: Martin Worm-Leonhard
tags:
- Enheder
- Metrologi
- Julenørd
- Tryk
modified_time: '2015-12-07T23:39:30.802+01:00'
blogger_id: tag:blogger.com,1999:blog-6363822545143881814.post-8693482383520195732
blogger_orig_url: http://labnoter.blogspot.com/2015/12/07-dec-2015-pascal-holder-pressemde.html
---

I dag er det det rene kinderæg --- Pascal er nemlig hele tre ting --- et
[programmeringssprog](https://en.wikipedia.org/wiki/Pascal_(programming_language)) (udmærket
til undervisning i struktureret programmering, men nu noget forældet),
[Blaise](https://en.wikipedia.org/wiki/Blaise_Pascal), mest kendt for
sine [væddemål](https://en.wikipedia.org/wiki/Pascal%27s_Wager) og
[matematiske
arbejde](https://en.wikipedia.org/wiki/Pascal%27s_calculator) , og en
[SI-enhed for tryk](https://en.wikipedia.org/wiki/Pascal_(unit)).

Tryk er jo defineret i sin abstrakte form som kraft per areal, og kraft
har vi allerede defineret: Det er jo Newton. SI-enheden for areal?
Hmm... den var værre --- det har vi jo ikke defineret endnu --- vi har kun
længde... Men hov --- et areal er jo bare et kvadrat der er en længde på
hver side, pyha, så er vi hjemme igen --- længe er meter, og arealet
bliver jo så kvadratmeter.

Nu har vi altså at en Pascal er en Newton per kvadratmeter, og selvom
det måske lyder en anelse som gruppesex i videnskabernes selskab, så er
den god nok. 

Skal vi prøve at bryde det ned til grundenheder får vi:
\\[Pa \equiv \frac{N}{m^2} = \frac{kg\cdot\frac{m}{s^2}}{m^2} = \frac{kg}{m\cdot s^2}\\] som ikke umiddelbart ligner noget der ender
med at give mening.  Det behøver det sådan set heller ikke for at være
korrekt, men hvis nogen kan finde på en god fysisk fortolkning af
enheden, så hører jeg meget gerne om det.

Men hvad er det så med Pascals ven Hektor? Jeg troede han boede i
Illiaden? 

Nej, grunden til at man har adopteret den lidt bastardiserede
enhed hPa: hektopascal, som jo betyder hundrede pascal, især i
meteorologiske sammenhænge (eller i det mindste i vejrudsigten) er fordi
man i mange år regnede i millibar (baren er et levn fra tidligere
tiders enhedsforvirring og er også en trykenhed, defineret som ét
kilogram per kvadratcentimeter).

Atmosfæretrykket er i snit 1,013 bar, og derfor valgte man for
forståelighedens skyld at regne atmosfæretyk i millibar --- så man fik
1013, som er lidt lettere at sige i vejrudsigten, og forholde sig til
for mennesker, der ikke bor i ingeniørland.

Da man så ville væk fra baren (den lukkede vel) og over i rigtige, rene
 SI-enheder, så kunne man så vælge mellem at atmosfæretrykket blev ca.
101300 Pa, eller 101,3 kPa --- ingen af delene er specielt mundrette, så
man gik lidt væk fra standardpræfixerne og valgte altså hekto- for at
man kunne få samme numeriske værdi efter at have skiftet.

1013 millibar og 1013 hPa er altså det samme tryk --- og så kan folk også
aflæse deres barometre uden at blive (mere) forvirrede...

Og husk så den gamle tommelfingerregel: Når barometeret falder, så er
det nok fordi du skulle have brugt et større søm til at hænge det op
med.

\\Worm --- Pressenisse
