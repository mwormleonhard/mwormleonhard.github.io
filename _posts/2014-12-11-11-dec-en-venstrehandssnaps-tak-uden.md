---
layout: post
title: '11 DEC: En venstrehåndssnaps, tak - uden sanktpetersyre '
date: '2014-12-11T10:00:00.000+01:00'
author: Martin Worm-Leonhard
tags:
- Køkkenkemi
- Julenørd
modified_time: '2014-12-11T10:00:00.856+01:00'
blogger_id: tag:blogger.com,1999:blog-6363822545143881814.post-6470385077391466528
blogger_orig_url: http://labnoter.blogspot.com/2014/12/11-dec-en-venstrehandssnaps-tak-uden.html
---

Snaps er jo nærmest uundgåeligt i denne jule(frokost)tid, men da jeg jo
personligt ikke har noget væsentligt imod denne drik og foretrækker min
røde aalborg ved stuetemperatur, så man faktisk kan smage den, i stedet
for bare at kaste den i ansigtet som en anden hjernedød ethanolbolus, så
er det jo helt fint.

Der er dog mange der udtrykker ubehag ved at skulle indtage sådanne
typer alkohol, især hvis de indeholder kommen, på trods af at netop
dette krydderi jo ifølge bibelen skulle være godt for mange
dårligdomme[^1].

Imidlertid skal man huske at skænke snapsen med den rigtige hånd, hvis
ikke den skal komme til at smage af tyggegummi.

Okay, det er måske en røver, men kommen indeholder et stof der hedder
carvon, og det findes i to former, såkaldte spejlbilledisomerer:

[![]({{site.url}}/images/-AGSoufOgNK0/VITL8WN_WCI/AAAAAAAACjA/EQMAwHYJBCU/s1600/433px-Carvone.svg.png)]({{site.url}}/images/-AGSoufOgNK0/VITL8WN_WCI/AAAAAAAACjA/EQMAwHYJBCU/s1600/433px-Carvone.svg.png)

På samme måde som man ikke kan tage en venstrehandske på sin højre hånd
(uden væsentligt ubehag i hvert fald), så kan man ikke vende, dreje og
rotere disse to spejlbilleder af carvon, så de kommer til at dække
hinanden. Derfor siger man også at molekylet er "chiralt" eller
"håndet"[^2]. 

Ifølge forskellige nomenklaturtraditioner kalder man så
formerne for R *(rectus)*: Den rette/højre og S *(sinistre)*:
Den onde/forkerte/venstre.

Det sjove er at vores krop også rent kemisk er chiral i høj grad --- både
sukre og aminosyrer  og meget andet skal vende rigtigt for at vi kan
finde ud af at bruge dem --- og vores sanseapparat kan derfor kende
forskel på de to isomerer.

R-carvon dufter af spearmint, og S-carvon af kommen --- så stor forskel
kan der altså være på to molekyler, der består af de samme atomer, sat
sammen på samme måde, bare som spejlbilleder af hinanden. Lidt
fascinerende, synes jeg. Der er i øvrigt en fin lille video om det
[hér](https://www.youtube.com/watch?v=0rupQ6wlUCQ).

Hvad sanktpetersyren angår, så er det et gammel slang for / forvanskning
af "salpetersyre komma rød komma rygende" --- den er nemlig så ond at man
meget nemt kommer til at køre tandem med Sankt Peter, hvis man ikke ved
hvad man laver.

En overgang var det et ofte brugt
demonstrationsforsøg i mindst ét kemishow at demonstrere at carvon
(uanset håndethed) og bemeldte salpetersyre udgjorde en såkaldt hypergol
blanding --- altså en blanding af et brændstof og et iltningsmiddel der
selvantænder spontant når de blandes.

Det er utroligt spektakulært, og selvom det lyder ret farligt, grænsende
til det ubrugelige, så anvendes hypergole blandinger stadig til visse
typer raketter og rumfartøjer.

\\Worm --- chiralnisse

------------------------------------------------------------------------

[^1]: "...Kommen for at hjælpe de syge, fattige..." (Ja, undskyld, men
    jeg kunne ikke lade være)

[^2]: Ikke at forveksle med "åndet" --- det er kun jeres ikke specielt
    ydmyge skribent der passer på den beskrivelse.
