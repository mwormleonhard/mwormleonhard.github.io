---
comments:true
layout: post
title: '13 DEC: Tak for kaffe(data)'
date: '2014-12-13T10:00:00.000+01:00'
author: Martin Worm-Leonhard
tags:
- Varmelære
- Julenørd
- Weekendvidenskab
- Kaffe
- Køkkenfysik
modified_time: '2014-12-13T10:00:00.981+01:00'
blogger_id: tag:blogger.com,1999:blog-6363822545143881814.post-4968239758460401521
blogger_orig_url: http://labnoter.blogspot.com/2014/12/13-dec-tak-for-kaffedata.html
---

I starten af ugen var Henrik I så venlig at henlede min opmærksomhed på
et sjovt problem, der blev behandlet i bladet
"[Fysik-kemi](http://www.fysik-kemi.dk/fysik-kemi/om-fysik-kemi/14-fysik-kemi)"
(Man skal desværre være abonnent, men spørg evt. din lærer /
forelæser).

Problemet var: Antag du skal lave en kop kaffe med mælk i, men ikke skal
drikke kaffen med det samme men fx 10--20 min senere. Hvordan sikrer du
dig så at den er varmest mulig når du drikker den? Altså: Hvornår
tilsættes mælken for varmest mulige kaffeoplevelse? Lige efter
ophældning, eller lige inden indtag? Antag kaffe ved 90C og mælk ved
4C.

Mit intuitive svar var at hælde mælken i så sent som muligt, altså lige
inden indtaget --- på den måde føles det som om kaffen er varmest mulig,
længst muligt.

Jeg havde jo nok en mistanke om at der stak noget under, siden der var
en indlysende løsning, så mens jeg regnede og trænede min google-fu,
tænkte jeg at det kunne være sjovt at lave en lille
spørgeskemaundersøgelse, og se hvad folk ellers mente!

Jeg fik i alt indsamlet 23 svar, hvilket var væsentlig flere end jeg
troede, men kun cirka halvdelen af hvad jeg håbede[^1]. Jeg vil derfor
holde mig til at offentliggøre den deskriptive statistik, og ikke
spekulere yderligere over eventuelle korrelationer og kausationer i
data.

Her kan du se [hvad folk
svarede](https://docs.google.com/forms/d/1ZV0WrZfwYtHT_JqY_3oD9PXlU3otyx8Vmp5qjoAcn08/viewanalytics).
Hvis nogen har lyst til at lege med det fulde[^1a] datasæt, så kan de
naturligvis få det ved henvendelse.

Der er dog et par sjove tendenser som jeg er nødt til at bemærke, inden
jeg kommer videre med forklaringen.

For det første --- Næsten alle respondenter baserer deres svar på
"Gæt/fornemmelse" --- hvilket naturligvis er fair nok, og dejligt at de
indrømmer det. Det forklarer også helt fint at de to muligheder for
mælketilsætning er cirka lige repræsenterede.

Der er dog lige et par sjove blip i data --- alle de tre der har brugt
"Praktisk erfaring" som datagrundlag har sagt at de hælder mælken i med
det samme. Dette kan naturligvis skyldes at køleskabet er lige ved siden
af kaffemaskinen og at kaffen ville blive endnu koldere, hvis man skulle
løbe hen efter mælken midt i det hele[^2].

Endvidere er der en tendens til at den første halvdel af svarene helst
vil vente med at hælde mælk i til de skal drikke den, og den anden
halvdel helst vil gøre det med det samme. Det får mig jo også til at
mistænke at andre end mig er nået højere end hvidt bælte i google-fu ---
men det kan naturligvis bare være et tilfælde[^3].

Så er der et par stykker der er kommet med forskellige former for
småflabede svar. Tak for det. Det gjorde min aften hyggeligere. Der var
også en enkelt der mente at en argumentation ud fra en
funktionsbeskrivelse af afkølingsprocessen var fysik, snarere end
matematisk modellering. Til det kan jeg kun sige: Tak for
specificeringen. Jeg værdsætter præcision. GLÆD dig til du begynder at
se matematikken som en værktøjskasse der kan anvendes i fysik, kemi og
alle mulige andre steder. Det gør kun verden sjovere og smukkere at man
kan regne på den.[^4]

Nå, men alt dette til en side, så er det vel også på tide at komme
med/til en form for svar. Faktisk ligger der en masse hyggelige
differentialligninger[^5] i spørgsmålet, men for at undgå højtlæsning
for dværge[^6] vil jeg nøjes med den kvalitative forklaring.

Ifølge loven om konvektiv afkøling --- ofte også kaldet [Newtons
afkølingslov](http://en.wikipedia.org/wiki/Convective_heat_transfer#Newton.27s_law_of_cooling) er
hastigheden hvormed noget (kaffen) afkøles ligefremt proportional med
forskellen i temperatur mellem kaffen og omgivelserne. 

Altså: Jo varmere
kaffen er, jo hurtigere afkøles den. Dette giver os naturligvis et
dynamisk system, hvor kaffen starter med at være meget varm og dermed
taber varme meget hurtigt. Derved bliver den hurtigere koldere, og så
taber den varme mindre hurtigt, etc.

Folk der nyder deres varme drikke uden mælk i har formodentlig
observeret at kaffen måske nok er 10-15 min om at blive kold nok til at
drikke, med mindre man har galvaniseret sin mundhule, men faktisk
antager "behagelig temperatur" ret længe, inden den bliver pislunken og
dermed udrikkelig, indtil den er blevet kold (stuetemperatur --- hvilket
tager utroligt længe, sammenlignet med at hente/lave en ny kop)
hvorefter den atter kan indtages under kun moderat væmmelse.

Nu kan I måske allerede se hvor det bærer hen af?

Hvis man venter med at putte mælk i, så har kaffen været varmere,
længere, hvorved den har tabt mere varme. Når man så putter mælk i, så
afkøler man den yderligere, og pludselig er den koldere end den ville
have været hvis man havde startet med at putte mælken i.

I sidstnævnte tilfælde ville man nemlig starte med at afkøle kaffen så
meget at den taber mindre varme til omgivelserne, pga. sin lavere
temperatur, og dermed faktisk ender med at være varmere end hvis man
havde tilsat mælken lige inden indtag.

Tror du ikke på mig? Så tro på [Søren
Storm](https://www.youtube.com/watch?v=kH-1bcitKI0), der forklarer det
ret godt, efter min mening. Eller --- endnu bedre --- lav forsøget! Hvis du
gør dét, eller regner på det, eller bare er uenig generelt --- så skriv
til mig --- jeg lægger altid gerne spalteplads til god nørd!

\\Worm --- differentialnisse[^7]

------------------------------------------------------------------------

[^1]: Ja, jeg er måske lidt naiv omkring den slags. Jeg ved det godt.
    Jeg har tænkt mig at blive ved.

[^1a]: Eller i hvert fald koffeinerede.

[^2]: Dette er i givet fald en såkaldt confounder - en effekt der kan
    få noget til at ligne en korrelation, men have en sekundær,
    underliggende forklaring der er urelateret til det oprindelige
    spørgsmål. "Confound This" er også et godt og relativt stuerent
    kraftudtryk, populariseret af den glimrende webcomic "[Girl
    Genius](http://www.girlgeniusonline.com/)".

[^3]: I hvert fald indtil en eller anden gider at kaste den rigtige
    besvæRgelse over data.

[^4]: For god ordens skyld bør jeg nok specificere at denne sætning er
    fremsat uden skyggen af ironi eller sarkasme. Selv de, der kender mig i
    den virkelige virkeligehed kan nogle gange blive i tvivl. Denne gang var
    det bestemt ikke meningen af latterliggøre nogen. Tværtimod.

[^5]: En af de reneste og klareste måder universet taler til os på.

[^6]: Eller historier for hobbitter, gætteleg med gnomer og
    excentricitet overfor elvere. Racisme bestemt ikke tilsigtet.

[^7]: Oftere ligninger end gear, men som ingeniør må man jo løse de
    problemer der lander på éns skrivebord.
