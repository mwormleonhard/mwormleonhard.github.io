---
comments:true
layout: post
title: '02 DEC: Kaffen har englelyd'
date: '2014-12-02T10:00:00.000+01:00'
author: Martin Worm-Leonhard
tags:
- Lyd
- Julenørd
- Kaffe
modified_time: '2014-12-02T10:10:37.934+01:00'
blogger_id: tag:blogger.com,1999:blog-6363822545143881814.post-6142744992353144264
blogger_orig_url: http://labnoter.blogspot.com/2014/12/02-dec-kaffen-har-englelyd.html
---

Sært barn har mange navne, som jeg personligt kan skrive under på, og
som mange andre nørder er jeg i høj grad drevet af "Det lune brune",
"Varm, brun kolloid suspension af næsten ubestemmelig karakter", "Black
Power", "Brændstof til sjælen" eller slet og ret "Kaffe".

Det var netop mens jeg sad og flikkede et indlæg sammen at jeg følte mit
koffeinspejl falde til kritiske niveauer, og derfor måtte fremstille mig
en balje kaffe inden jeg forvandledes til en ged (for nu at parafrasere
JS Bach)

Da jeg undertiden anvender den lyophiliserede (jaja, det er bare et fint
ord for frysetørret, og hvad så?) art af denne nektar stod jeg og faldt
lidt i staver mens jeg omrørte den varme drik. Hvorfor? Jo fordi det
faktisk lød sådan her: (Jeg håber min indlejring virker)

<audio controls="">  <source src="{{site.url}}/assets/Kaffe.wav"></source>  If you cannot see the audio controls, your browser does not support the audio element  </audio>

Hvad er der specielt ved dét, spørger du måske? Jo, bemærk hvordan
tonehøjden på teskeens "klink" mod koppen ændrer sig, og forskydes mod
en højere tone, efterhånden som tiden går. Det tog mig lidt filosoferen
at finde ud af hvorfor, og jeg kunne ikke lige finde ud af hvordan jeg
foldede et spektrogram der viste udviklingen som funktion af tid, så jeg
vil nøjes med den kvalitative forklaring.

Tonehøjden på "klinket" er en funktion af lydens hastighed gennem
systemet. Lyd bevæger sig meget hurtigere gennem faste og flydende
stoffer end gennem luft, og sådan lidt firkantet formuleret: Jo større
massefylde noget har, jo hurtigere bevæger lyden sig igennem det, og jo
højere en tone vil det give, når det slås an. Det er derfor en
stålbjælke har en højere grundtone end en træbjælke, når man slår på
den.

Men hvad har det nu at gøre med kaffen? Jo, for når man rører pulveret
ud i vandet, så frigives der også en masse luft fra kornene i kaffen, og
denne luft opløses eller opslemmes i vandet, hvorved lydens hastighed
sænkes, og grundtonen for kaffekoppen bliver lavere. Over de næste 30-60
sekunder uddrives denne luft så igen --- den er ikke ret opløselig i det
meget varme vand/kaffe, og dermed stiger systemets resonansfrekvens
igen. Keine hexerei, nur behändigkeit. Men stadig et ret sjovt eksempel
på et dynamisk system, der kan undersøges med en kop, en teske og et par
ører...

Smut så ud og lyt til jeres varme drik!

\\Worm --- koffeinnisse
