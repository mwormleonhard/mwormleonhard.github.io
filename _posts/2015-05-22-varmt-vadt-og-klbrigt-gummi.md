---
comments:true
layout: post
title: Varmt, vådt og klæbrigt gummi
date: '2015-05-22T22:39:00.000+02:00'
author: Martin Worm-Leonhard
tags:
- Køkkenkemi
- Weekendvidenskab
- Sanity check
- Anna-og-lotte
modified_time: '2015-05-22T22:39:47.623+02:00'
blogger_id: tag:blogger.com,1999:blog-6363822545143881814.post-1181517403525781555
blogger_orig_url: http://labnoter.blogspot.com/2015/05/varmt-vadt-og-klbrigt-gummi.html
---

...Hmmmm... Ja, det virker jo som en meget passende titel på et indlæg
til en fredag aften.  
Imidlertid er det (som vanligt) primært videnskaben der er sexet her i
disse spalter, så resten må I tænke jer til.

Det startede alt sammen for en uges tid siden med at jeg får en mail fra
min simultantolk[^1], i hvilken hun undrer sig over at de to balloner
som hendes nørdling havde fået med i badet lige pludselig hang utroligt
godt sammen --- faktisk så godt at de ikke rigtig kunne skilles ad igen.

Efter at have gået og tænkt så det knagede i nogle dage modtager jeg en
håndfuld balloner med intern post og må således tage dette som et signal
til at komme i gang med nogle eksperimenter til at undersøge mine
hypoteser.

Hypoteserne er på dette tidspunkt som følger:

1.  En form for overfladespændingseffekt fra vand og/eller sæbe.
2.  Sæbe der virker som lim eller vulkaniseringsmiddel.
3.  Mystisk variant af statisk elektricitet forstærket af
    vand/sæbe/fugtigt miljø.
4.  Interaktion mellem de to gummioverflader, NOS[^2]


Så må der leges! [^3]

Jeg startede, som i så megen anden videnskabelig undersøgelse, med
at begå en fejl. Jeg forsøgte at reproducere fænomenet uden at have
nærstuderet de indledende data.

Jeg pustede altså et par balloner godt og grundigt op og forsøgte at få
dem til at hænge sammen ved at overhælde dem med vand med forskellige
temperaturer og forskellige sæber. Det gik ikke så godt, men det var ret
underholdende.[^4]

Uanset hvad jeg gjorde kunne jeg ikke få ballonerne til at hænge sammen
andet end ganske svagt og sporadisk, og de kunne ret let rystes fra
hinanden igen, uafhængigt af vandmængde, vandtemteratur,
sæbekoncentration eller sæbetype. Overfladen lod heller ikke til at
blive påvirket nævneværdigt af hverken vand eller sæbe. Det var hypotese
1 og 2 der røg ud af vinduet.[^5]

Hypotese 3 levede en smule længere, men primært fordi det er sjovt at
lege med statisk opladede emner og vandstråler --- man kan afbøje en tynd
vandstråle med en opladet ballon, fordi man arrangerer dipolerne i
vandmolekylerne. 

Lillehjernen og jeg har en hypotese om at man kan måle
polariteten / polariserbarheden / den dielektriske konstant for
forskellige væsker ved hjælp af en ballon, en 20mL engangssprøjte, lidt
stativmateriale og en mobiltelefon. Men det er et helt andet
blogindlæg.

Ganske som ventet er vand og (statisk) elektricitet ikke meget for at
blande sig. Man kan observere mange sjove fænomener op til og med
små [coulombeksplosioner](http://en.wikipedia.org/wiki/Coulomb_explosion),
men ikke noget der får balloner til at hænge sammen.

Nu er jeg efterhånden en smule træt og frusteret og må have mig en kop
the.[^6]

Heldigvis kommer jeg herunder i dialog med simultantolken der henkastet
oplyser at de anvendte balloner i det originale eksperiment ikke var
specielt opblæste[^7]. Jeg kommer til at tænke på om spændingerne i
gummiet mon kan have noget at sige...

Da jeg nu er reduceret til hypotesen "Interaktion mellem de to
gummioverflader, NOS" kan det jo ikke udelukkes at graden af
luftfyldning / udspænding kan være relevant... Jeg husker svagt noget
med at have læst at balloner er coatet med talkum eller noget lignende
for at undgå at de hænger sammen i posen...

Hvis nu vandet vasker talkummet af, så kan de måske pludselig godt hænge
sammen alligevel...

Jeg prøver altså at tørre ballonerne af og presse forskellige områder af
dem mod hinanden... og da de to "nordpoler" (altså punktet modsat
indblæsningsstudsen) møder hinanden, så får jeg lidt vedhæftning! Ikke
meget --- men nok til at sætte dem i spænd mod hinanden i et par minutter
for at se om kontakttiden har noget at sige. Herefter ser det således
ud:

{%include youtubeframe.html id="GYidssMB_WQ" %}

Ret god vedhæftning, men stadig ikke helt så godt som oprindeligt
observeret af simultantolken.

MEN: Det faktum at det er "nordpolerne" der kan hænge sammen tyder netop
på at graden af oppustning har noget at sige. Det er trods alt hér at
gummiet er tykkest og slappest.

Fat i to nye balloner, og pust dem ganske lidt op. Cirka på størrelse
med et knyttet barnehoved. Pres dem mod hinanden. De hænger ikke sammen.
Skyl dem under rindende (varmt) vand og tør dem. Pres dem sammen igen.
Nu hænger de endog RIGTIGT godt sammen:

{%include youtubeframe.html id="LNkbBR0_mqc" %}

Og det gør de stadig her et døgn efter.

Forklaringen på fænomenet må altså være noget så eksotisk som en variant
af
[diffusionssvejsning](http://en.wikipedia.org/wiki/Diffusion_welding) ---
det fænomen at når to tilstrækkeligt ens og tilstrækkeligt rene
overflader presses mod hinanden, så kan molekylerne fra de to emner
mødes og gribe fat i hinanden. De to balloner går en lille smule i
opløsning i hinanden og laver (teoretisk) en svejsning der er lige så
stærk som det rå materiale. Det passer meget godt, da jeg ikke har kunne
flå dem fra hinanden uden at være bange for at de sprang mellem hænderne
på mig.

Diffusionssvejsning er i øvrigt et sjovt fænomen som bla. er et problem
i rumfart, når man har bevægelige dele --- normal smøreolie fordamper i
rummets vakuum og de rå metaldele kan svejses sammen, blot ved at røre
hinanden, og så er det pludselig slut med satellit-tv, hvis ikke man
bruger andre smøremidler, så som grafit eller særligt højvakuumfedt med
meget lavt damptryk.

Det er også en variant[^8] af dette fænomen der er grunden til at
bolcher kan hænge sammen, hvis ikke de er coatet med fx
magnesiumstearat. Denne coating er også årsagen til at nogle bolcher
smager lidt fedtet, når man lige får dem ind i munden.

Nå, det var en meget lang historie om et par balloner der hang
sammen --- men det var (som altid) sjovt at anvende den videnskabelige
metode på et helt dagligdags problem/undren. Og hvad skulle man ellers
bruge sin fredag aften på? ;-)

\\Worm

------------------------------------------------------------------------

[^1]: Hende der siger "Det Worm mener er... " og opsummerer mine
    5-minutters sidespor i 3 hovedsætninger, når vi holder foredrag sammen.

[^2]: Not Otherwise Specified. Det har ikke noget at gøre med hverken
    mandlige kønskirtler eller nitrogenoxider.

[^3]: Nørdinden kom sent hjem, observerede oppustede balloner på
    spisebordet og stillede det første spørgsmål der faldt hende ind: "Hvad
    er du *nu* ved at undersøge?".

[^4]: Herunder den temmeligt frustrerende øvelse at forsøge at oplade
    en våd ballon statisk, når man kun har velcro på kraniet. Heldigvis er
    jeg så rigeligt lådden i øvrigt. Hår virker altså bare bedre end så
    mange andre ting. Se også [triboelektrisk
    serie](http://en.wikipedia.org/wiki/Triboelectric_effect#Triboelectric_series).

[^5]: Hypoteser går ikke i stykker når de rammer jorden, men de laver
    en ret sjov lyd mens de falder.

[^6]: Jo, det sker. Også når jeg ikke er syg.

[^7]: Modsat jeres overhovedet ikke ydmyge skribent.

[^8]: Her er vand/fugtigthed/opøselighed dog oftere involveret, men
    resultatet er det samme.
