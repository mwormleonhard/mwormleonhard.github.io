---
layout: post
title: '10 DEC: Tandfyldninger, appelsiner og småkager'
date: '2014-12-10T10:00:00.000+01:00'
author: Martin Worm-Leonhard
tags:
- Køkkenkemi
- Julenørd
modified_time: '2014-12-10T10:00:08.395+01:00'
blogger_id: tag:blogger.com,1999:blog-6363822545143881814.post-2712402745856080565
blogger_orig_url: http://labnoter.blogspot.com/2014/12/10-dec-tandfyldninger-appelsiner-og.html
---

Umiddelbart virker det måske ikke som om de tre nævnte emner i
overskriften har meget med hinanden at gøre --- heller ikke når man
påregner at man her i julen jo ofte konsumerer tilstrækkeligt med søde
sager til at gøre et tandlægebesøg[^1] nødvendigt, hvis man ikke
tilhører den fluoriderede generation.

Der er dog en fællesnævner, nemlig krydderiet der har fået sit navn fra
det tyske ord for "lille søm".

Jeg taler naturligvis om *Syzygium aromaticum*, eller på almindeligt
dansk: Nelliken.

Jeg må indrømme at jeg aldrig helt har forstået trangen til at rive sine
fingre til blods og straks dyppe læsionerne i citronsyre,
citronellaolie, og andre terpentinderivater, men jeg medgiver at sådan
en appelsin fyldt med nelliker dufter usandstyrligt julet, hygger ganske
acceptabelt ophængt i vinduet, og i en snæver vending udgør den en
udmærket improviseret morgenstjerne til at jage skorstenspenetratorer på
flugt.

Tager vi en kemisk hat[^2] på er det interessante ved nelliker derimod
hvad det er der giver dem deres meget karakteristiske duft. Det er et
stof der hedder Eugenol, og det ser således ud:

[![]({{site.url}}/images/-R0NKsNNraKA/VITBDKu2WZI/AAAAAAAACiw/VWluwyB_Yzo/s1600/Eugenol2DCSD.svg.png)]({{site.url}}/images/-R0NKsNNraKA/VITBDKu2WZI/AAAAAAAACiw/VWluwyB_Yzo/s1600/Eugenol2DCSD.svg.png)

Den vågne l\[æø\]ser vil straks se at man med forholdsvis lethed ville
kunne fremstille adskillige euforiserende stoffer ud fra dette skelet,
men det er jo en tur på en helt anden kamel, og juleøllene er såmænd
rigeligt stærke som de er.

Derimod har stoffet en lang række andre interessante egenskaber som det
er --- det virker antiseptisk og lokalbedøvende, hvilket jo forklarer
oprindelsen af det gamle husråd om at tygge på et par nelliker, eller
skylle mund i et ekstrakt, hvis man har tandpine. 

Jeg har lige gjort
forsøget, men eftersom jeg ikke har nogle tandsmerter at dulme kan jeg
kun melde om en exceptionelt julet ånde og en mærkelig prikkende følelse
i mundhulen. 

Nej, det er da rigtigt - jeg brændte mig på aftensmaden, og
det gør faktisk mindre ondt nu... hmmm --- nogen biologisk aktivitet lader
der da til at være, om end det jo kun er et enkelt anekdotisk datapunkt
uden kontrol og dermed pr. def. værdiløst.

Derudover kan man bruge det til at fange insekter med, bedøve fisk og
blødgøre plast. En ret alsidig lille fætter.

Det mest spektakulære er imidlertid at der faktisk findes et produkt der
hedder
["Zinkoxid-eugenol"](http://en.wikipedia.org/wiki/Zinc_oxide_eugenol) som
består præcist af hvad der står på æsken --- Zinkoxid er jo nok ellers
bedst kendt fra "zinksalve" der primært anvendes til røde barnenumser og
andre milde hudirritationer. Blander man det med eugenol sker der noget
lidt sjov kemi der gør at man får en kombinationsforbindelse der kan
hærde op som en art cement og bruges som (midlertidige) tandfyldninger.

\\Worm --- kryddernisse  

------------------------------------------------------------------------

[^1]: Også kendt som "en tur på boreplatformen".

[^2]: Formodentlig én der er fremstillet af nogle uskyldige små
    vinyler, der er blevet mishandlet på bestialsk vis.
