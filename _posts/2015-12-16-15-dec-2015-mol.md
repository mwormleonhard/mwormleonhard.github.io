---
comments: true
layout: post
title: '15 DEC 2015: Mol'
date: '2015-12-16T01:02:00.000+01:00'
author: Martin Worm-Leonhard
tags:
- Enheder
- Metrologi
- Julenørd
modified_time: '2015-12-16T08:00:24.813+01:00'
blogger_id: tag:blogger.com,1999:blog-6363822545143881814.post-6433035754003838551
blogger_orig_url: http://labnoter.blogspot.com/2015/12/15-dec-2015-mol.html
---

Kemikere er jo på mange måder et sært folkefærd --- men for udenforstående
er deres mærkeligste karaktertræk ofte deres modvilje mod at regne i
vægte, men i stedet insistere på et mærkeligt mål for stofmængde som de
kalder mol. Det har intet at gøre med melankolsk musik eller små lådne
gravedyr.

Men hvad er det så?

En mol er sådan set bare et antal --- et stort antal, javist, men bare
et antal --- nærmere bestemt et antal atomer eller molekyler. Hvor stort
det præcist er og hvorfor kommer jeg tilbage til.

Men hvorfor bruge antal i stedet for masse? Jo, det er såmænd fordi der
er forskel på hvor store atomer og molekyler er, og derfor forskel på
hvor mange der er plads til i fx 1 gram stof.

Når man eksempelvis skal planlægge en reaktion mellem to stoffer, så
skal man jo helst have lige mange molekyler af hver slags (hvis de
reagerer 1:1, i hvert fald) --- for ellers så går der jo nogle til spilde,
som ikke har nogen at reagere med, og sådan en fest har vi jo alle været
til. Det er ikke sjovt.

Da molekyler og atomer vejer utroligt lidt, så har man valgt at man
altid betragter et forholdsvist stort antal af dem ad gangen, og det
kalder man så en mol.

Definitionen af en mol er "Det antal atomer der er i præcis 12 gram
kulstof-12". Det er en lidt tilfældig definition, der, som altid, mest
er afhængig af hvad man lige havde adgang til og forstod på det
tidspunkt hvor man lavede den, men det er jo sådan set lige meget
hvordan man definerer det --- det vigtige er at det giver os en hurtig
måde at tælle atomer og molekyler på, så vi kan afstemme vores
reaktioner.

Men hvor mange er det så? 

Det er et meget stort tal, som man også
kalder [Avogadros tal](https://en.wikipedia.org/wiki/Avogadro_constant),
efter  [Amedeo Avogadro](https://en.wikipedia.org/wiki/Amedeo_Avogadro),
og det er (cirka) \\[6,02 \cdot 10^{23}\\] Og her bliver det
pludselig heldigt at atomer og molekyler er så små, for Avogadros tal er
råddent stort!

Fx vil et mol sandkorn veje i størrelsesordenen 600.000.000.000.000 Tons
--- hvorimod et mol vandmolekyler vejer ca 18 gram.

Principielt kunne vi bare definere at molen var "en milliard milliarder"
eller noget lignende, men så skulle vi til at ændre molvægtene på alle
stofferne, og nu har vi jo efterhånden vænnet os til at atomer vejer
cirka det samme per mol som deres antal kernepartikler...

\\Worm --- Molnisse
