---
comments: true
layout: post
title: '07 DEC: Brunt og brændt'
date: '2013-12-07T10:00:00.000+01:00'
author: Martin Worm-Leonhard
tags:
- Køkkenkemi
- Julenørd
modified_time: '2013-12-07T10:00:02.399+01:00'
blogger_id: tag:blogger.com,1999:blog-6363822545143881814.post-927171007247819706
blogger_orig_url: http://labnoter.blogspot.com/2013/12/07-dec-brunt-og-brndt.html
---

Okay, okay, jeg er udmærket klar over at "brunt" som beskrivelse ikke
nødvendigvis har de lækreste associationer[^1], men "brunt og brændt"
er stadig en fast vending der glimrende beskriver juletidens bagen,
stegen og brasen, og "brændt" er jo ved nærmere eftertanke heller ikke
noget at stræbe efter[^2].

Ikke desto mindre er det lidt sjovt at næsten alt det der dufter og
smager godt, når man laver mad, dannes ved én og den samme type
reaktion, nemlig [Maillard-reaktionen](http://en.wikipedia.org/wiki/Maillard_reaction).

Hvis det nu ikke skal blive alt for detaljere kemisk-teknisk (den
interesserede l\[æø\]ser opfordres til selv at opøve sin google-fu) så
kræves der to ting før man kan brune noget ordentligt. 

Aminosyrer (protein) og (reducerende) sukker. Når man varmer denne kombination op,
eller på anden måde kilder den, så den reagerer, så dannes der en meget
stor mængde mere eller mindre komplekse forbindelser, der dufter og
smager godt og reaktionerne er så mangfoldige at selvom grundmekanismen
er ret godt forstået efterhånden, så kan det stadig være utroligt svært
at forudsige hvordan en given, kompleks blanding af proteiner og sukre
vil reagere når man smider den i ovnen eller på panden.[^3]

Allerede nu kan vi se hvorfor det er lettere at brune sin bøf og få en
ordentlig stegeskorpe når man bruger smør i stedet for olie --- smør
indeholder masser af mælkeprotein (og en lille rest af mælkesukker).
Sukker er der rigeligt af i kødsaft, og ja, en bøf en jo i sagens natur
en klump protein, så den kan også sagtens reagere med sig selv, men der
sker interessante ting i snitfladen kød/stegemedie. Jeg har en teori om
at det også er derfor der meget ofte er store mængder sukker i
marinader, ud over at de også kan karamellisere og på anden måde lege
med sig selv med behageligt udkomme.

Men det er ikke kun kød der får sin gode smag og duft fra
maillardprodukterne. Stort set alt bagværk skylder sin skorpe og duft
den samme type reaktion --- proteinerne fra melet reagerer med sukre,
enten tilsatte, eller frigivet fra stivelsen eller andre sukkerstoffer,
ligeledes fra melet.

Af andre emner, der indeholder behagelige maillardprodukter/-processer
kan nævnes: Ristning af kaffe, popkorn, maltning af byg til øl og whisky
og pommes frites.

Afslutningsvis er jeg lige nødt til at nævne at karamellisering er en
anden reaktion, nemlig pyrolyse (dehydrering og polymerisering) af sukre
alene ved brug af varme og uden andre reaktanter, men resultaterne kan
være umulige at skelne med det blotte øje/tunge.

\\Worm --- køkkennisse (med sprød svær)

------------------------------------------------------------------------

[^1]: Jeg takker hér en gammel alumne for at have leveret den perfekte
    oversættelse af personbeskrivelsen "Kendt for at være af tvivlsom
    moralsk habitus" med "Nååårh, sådan lidt brun i kanten?"

[^2]: Hverken i madlavning eller som person --- "Brændt Worm lugter ilde"
    plejede de at sige i kemishowet.

[^3]: Jeg kender mange kemikere der ynder at gå i køkkenet. Måske er
    det fordi det minder lidt om laboratoriearbejde - man har en plan og en
    model, og ofte gør ting som forventet, men andre gange ender man med
    Brunt Mudder[^3a] og Murstensstøv[^3b].

[^3a]: En synteserest med alt for mange urenheder, næsten umuligt at
    oprense.

[^3b]: Noget der fælder ud af reaktionen og nægter at lade sig opløse i
    noget rimeligt solvent. Ofte svært at karakteriere af samme grund.
