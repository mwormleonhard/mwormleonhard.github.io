---
layout: post
title: Solnedgange og skummetmælk
date: '2014-09-22T20:27:00.000+02:00'
author: Martin Worm-Leonhard
tags:
- Optik
- Køkkenfysik
- Lys
modified_time: '2014-09-22T20:27:54.063+02:00'
blogger_id: tag:blogger.com,1999:blog-6363822545143881814.post-2580801781710666278
blogger_orig_url: http://labnoter.blogspot.com/2014/09/solnedgange-og-skummetmlk.html
---

"Hvorfor er himlen blå?"  
Et spørgsmål vi nok alle har stillet som børn, eller fået stillet af
børn og fået/givet en mere eller mindre korrekt og/eller
tilfredsstillende forklaring på.

Populære forsøg på svar er 

- "Rummet omme bagved er sort og 'skinner
    igennem' dagslyset i fortyndet form" (Forkert) 
- "Den spejler alt det vand
    der er i havene" (Forkert) 
- "Luften indeholder vand, derfor bliver den
    blå, ligesom havet" (Næsten rigtig konklusion på en forkert
    præmis[^1]).

Jeg medgiver at det kan være svært at forklare Rayleighspredning og lys'
bølgenatur til selv det mest fremmelige afkom i børnehavealderen, men
der findes et ganske let og ret hyggeligt forsøg der i det mindste kan
være med til at anskueliggøre effekten --- men nu overhaler jeg vist mig
selv indenom.

Forsøget først --- så kan I selv se effekten, og så skal jeg nok
forklare.

Tag en beholder og fyld vand i --- eksempelvis et almindeligt drikkeglas,
en vase eller et akvarium. 
Rør en sjat mælk ud i vandet[^2]. 
Hvor meget
der skal til afhænger af typen af mælken og størrelsen af beholderen.
Et stort drikkeglas skal bruge et par skefulde skummetmælk. Jo federe
mælk, jo mindre skal der bruges. (Bemærk at jeg er upræcis med vilje for
at opfordre til eksperimenteren --- og fordi jeg glemte at måle af da jeg
selv lavede det for lidt siden).

Tag en almindelig lommelygte og lys igennem beholderen. Kigger man på
lygten gennem beholderen bør den nu fremstå gullig/rødlig, ganske som
den nedgående sol. Kigger man på glasset vinkelret på lysstrålen vil man
se et blåligt lys (dog ofte meget tæt på hvidt).

Kan man ikke se lygten har man brugt for meget mælk. Er den ikke gul
eller rød har man brugt for lidt mælk. Leg med det.

Transmitteret lys:
[![]({{site.url}}/images/-_qurtPRpDxc/VCBjiaGJflI/AAAAAAAACdg/GrZOwHDFH5s/s1600/2014-09-22%2B19.18.42.jpg)]({{site.url}}/images/-_qurtPRpDxc/VCBjiaGJflI/AAAAAAAACdg/GrZOwHDFH5s/s1600/2014-09-22%2B19.18.42.jpg)

Spredt lys:
[![]({{site.url}}/images/-WeMgr1FDvx4/VCBjiX5KrpI/AAAAAAAACdk/tdOmIX3C4dI/s1600/2014-09-22%2B19.19.02.jpg)]({{site.url}}/images/-WeMgr1FDvx4/VCBjiX5KrpI/AAAAAAAACdk/tdOmIX3C4dI/s1600/2014-09-22%2B19.19.02.jpg)

Det I har lavet er faktisk en model af atmosfæren![^3] 

I har blot lavet det i vand og erstattet luftmolekylerne med små fedt- og
proteinperler fra mælken. Fordi tætheden af mediet og koncentrationen af
partiklerne er meget større kan man se effekten på meget mindre afstande
end de mange kilometer atmosfære det kræver at lave en solnedgang.

Men det forklarer jo stadig ikke noget --- det demonstrerer bare effekten.
Sagen er den, at når lys rammer partikler, hvad enten det er
luftmolekyler eller små kugler af mælkefedt, så spredes det. Dog
spredes alle bølgelængder ikke lige meget; lys med lille bølgelængde
spredes MEGET mere end lys med lang bølgelængde. 

Hvidt lys består som
bekendt af alle farver --- eller på fysisk: Det indeholder alle
bølgelængder i det synlige område. Dette strækker sig fra ca. 700nm
(rødt lys) til 3--400 nm (blåt lys).

Nu begynder vi allerede at kunne se omridset af argumentet: Fordi blåt
lys har en kortere bølgelængde end rødt lys vil det være det der spredes
mest --- og derfor vil det indirekte lys der kommer diffust ned fra himlen
være blåt. 

Af samme grund vil solen fremstå rød sidst på dagen når den
skal skinne igennem mere atmosfære end den skal midt på dagen --- når alt
det blå lys bliver spredt inden det når frem,  kommer solen til at
fremstå gullig eller rød ved direkte betragtning.

Naturligvis er det en smule mere kompliceret --- fx er skyer jo hvide og
det er kun meget sjældent at solen bliver rød ved at gå om bag en sky.
Dette skyldes at de vanddråber der er i en sky er for store til at være
kræsne med hvilke bølgelængder de spreder - effekten (der i øvrigt
kaldes [Rayleighspredning](http://en.wikipedia.org/wiki/Rayleigh_scattering))
gælder kun når partiklerne er mindre end lysets bølgelængde. 
Er de større kaldes det
[Miesperedning](http://en.wikipedia.org/wiki/Mie_scattering).

Men hov! Det fortæller os jo faktisk noget ret sejt! Nemlig at
fedtpartiklerne i mælk er mindre end lysets bølgelængde --- ellers ville
forsøget ikke virke... Det vil sige væsentligt mindre end 1 milliontedel
meter, og nok nærmere af en størrelse der skal måles i milliardtedele
meter. Det er da lidt fascinerende... Og forklarer egentlig også
udmærket hvorfor man ikke bare kan filtrere fedtet ud af en liter mælk
med eksempelvis et kaffefilter.

Hmmmm... Det slår mig pludselig at man burde kunne måle
størrelsesfordelingen af partikler i mælk med en laserpointer og et
kamera... nå, det må blive en anden dag... De mørke efterårsaftener er
jo perfekte til forsøg med lys og optik...

\\Worm - med mælkeskæg.

------------------------------------------------------------------------

[^1]: Vand er ikke blåt i sig selv, uanset hvor meget der er af det ---
    men det er ganske rigtigt nogle af de samme mekanismer!

[^2]: Bruger man et akvarium kan man med fordel spise fiskene først.

[^3]: Prøv dog ikke at indånde den.
