---
comments:true
layout: post
title: Smag på regnbuen?
date: '2015-04-27T23:25:00.000+02:00'
author: Martin Worm-Leonhard
tags:
- Køkkenkemi
- Toksikologi
- Weekendvidenskab
- Anna-og-lotte
modified_time: '2015-04-27T23:25:15.116+02:00'
blogger_id: tag:blogger.com,1999:blog-6363822545143881814.post-6625240636379125217
blogger_orig_url: http://labnoter.blogspot.com/2015/04/smag-pa-regnbuen.html
---

...Det startede jo sådan set meget stille og roligt...

En aften kom Nørdinden hjem og viste mig en ret fin video, der på
smukkeste vis kombinerede kemishow, fysiske fænomener og alkohol, så den
skal I naturligvis ikke snydes for --- det ER jo et ret sejt trick:

{%include youtubeframe.html id="MoVZoCmkdjY" %}

Efter vi således havde beundret både fænomenet og det demonstrerede
håndelag behørigt blev vi meget hurtigt enige om en ting: Det skal vi
også lære!

Imidlertid går der jo ikke mange sekunder før ingeniørneuronerne
vågner[^1] og jeg kommer til at udbryde noget i retning af "Hmmm....
Men.... De har forskellige farver... Så er systemet jo heterogent... Når
nu det ikke er fuldt opblandet, hvor bliver spritten så af? Den kan jo
umuligt være jævnt fordelt, når der ikke er nogen omrøring eller
-rystning... Jeg har lyst til at lave et forsøg. Jeg skal bruge nogle
frivillige til at hjælpe mig med at destruere ethanolopløsningerne,
efter jeg har taget prøver af dem"[^2].

Studerende kan være forbløffende hjælpsomme ved udsigten til gratis
alkohol[^3] så det var ikke det store problem at tromme 10 glade
nørder[^4] sammen, der just var færdige med at gå til eksamen, og
derfor på traditionel og sympatisk vis havde kurs mod et hegn eller
anden form for skel.

Bevæbnet med Grenadine, isterninger, Lime cordial,
Appelsin~~jiu-jitsu~~juice, vodka og Blå Curacao i tilgift til de
førnævnte forsøgspersoner gik vi således i laboratoriet --- eller i hvert
fald i kaffestuen lige ved siden af.[^5]

Af mystiske årsager eksisterer der en fremherskende misforståelse om at
det at være kemiker *de facto* bare er en kvalifikation til at blande
ting, uanset omstændighederne, så ud over forsøgslederhatten og
prøvetagningskittet blev jeg nu også den lettere tvivlende ejer af
bartenderansvaret, men okay --- vi har en demonstrationsvideo, så hvor
svært kunne det være?

Lidt sværere end forventet, er svaret på lige dét retoriske spørgsmål.

Punkt 1: Glem alt det der fræs med at hælde noget ned over en ske. Det
giver ikke rigtig noget. Tip glasset du blander i indtil indholdet
næsten løber ud, og hæld så meget langsomt og forsigtigt næste lag på,
mens du langsomt retter glasset op igen. Det kræver lidt teknik, men den
havde jeg heldigvis masser af, efter at have lagt sødmælk ovenpå grøn
sodavand, ovenpå appelsinjuice, ovenpå saftkoncentrat ca. 200 gange som
et led i mit studiejob engang i tidernes morgen.

Punkt 2: Blå Curacao er (surprise!) Blåt! Meget! Blåt!

Det blev indledningsvis til en 2--3 utroligt blå tilnærmelser til --- eller
måske snarere forsøg på --- regnbuer, som vi ikke rigtig synes var bedre
værd end at destruere uden yderligere dokumentation eller måling.[^6]

Efter at have reduceret mængden af blå fra "en god sjat" over "en lille
sjat", forbi "en skefuld" og helt ned til "2mL" (udmålt med
plast-pasteur-pipette[^7]) fik vi endelig noget der på en god dag og
med medvind og solen i ryggen[^8] kunne betegnes som en kun lidt
plumret regnbue:

[![]({{site.url}}/images/-XfDZhO_11B8/VT6emKUgdII/AAAAAAAAC0c/PFSTWOKYIDA/s1600/2015-04-24%2B21.20.02_crop.jpg)]({{site.url}}/images/-XfDZhO_11B8/VT6emKUgdII/AAAAAAAAC0c/PFSTWOKYIDA/s1600/2015-04-24%2B21.20.02_crop.jpg)
(Billedet er beskåret for at beskytte identiteterne på de (u)skyldige)

Så efter at jeg havde taget en prøve på 1mL af hver, og vi havde klappet
os selv og hinanden lidt ~~bagi~~ på skuldrene måtte vi jo smage på
sagerne og se om vi kunne gætte en ethanol. Det viste sig at være ret
let --- ganske som de første par gange oplevede vi at de første i serien
var utroligt sprittede og de sidste var utroligt søde og klæge.

Så den organoleptiske undersøgelse understøttede altså hypotesen om at
vodkaen bestemt ikke er jævnt fordelt --- et fænomen man også kunne
observere visuelt ved at appelsinjuicen nærmest blev gennemsigtig i den
øverste halvdel og smagen bragte nærmere associationer til en slavisk
grovsmed end noget der bare kunne siges at minde om en skruetrækker...

Nå, men man skal jo ikke lade fiasko stå i vejen for forskningen, så vi
fortsatte. For
[Videnskaben](https://www.youtube.com/watch?v=pQ0HFU8JYLw),
naturligvis!

På et tidspunkt oplevede vi den sære effekt at den blå farve næsten ikke
ville opblandes, men i stedet kom ud som en bolus til sidst, hvilket fik
resultatet til at minde mere om en solnedgang end en regnbue, om end
stadig ret plumret hen mod slutningen... Nå, det blev vel overskyet...

[![]({{site.url}}/images/-44lvH4TIP_k/VT6hy-fF0MI/AAAAAAAAC0o/fk5JHXgnS6I/s1600/2015-04-24%2B21.47.20_crop.jpg)]({{site.url}}/images/-44lvH4TIP_k/VT6hy-fF0MI/AAAAAAAAC0o/fk5JHXgnS6I/s1600/2015-04-24%2B21.47.20_crop.jpg)

Denne serie blev på samme måde underkastet invasiv prøvetagning, inden
den på human vis blev aflivet.

Nu var skyggerne ved at blive lange og "like dissolves like" som jeg
lærte engang, så tiden var til at sætte prøverne på køl, slette sporene
og drage hærgende gennem nattelivet.[^9] Min kittel (og i nogen grad
min isse) var på nuværende tidspunkt blevet ~~skamferet~~ udsmykket i
nogen grad, efter Nørdinden og Hobbitten havde fundet ud af, hvad
militær- og laboratoriepersonale har vidst i mange år: Fedtblyanter kan
skrive på stort set alt.[^10]

Efter en alt for kort nattesøvn, lidt kurertjeneste, en hyggelig dag til
Forskningens Døgn og en obskøn mængde kaffe vendte jeg tilbage til
gerningsstedet for at analysere prøverne.

Jeg skal ikke trætte jer med de tekniske detaljer, men blot nævne at det
blev gjort ved HS-GC-FID[^11] og efter alle kunstens regler, og i
sidste ende kun krævede 10 mikroliter af hvert glas.

Resultaterne er sådan set ikke overraskende, hverken i forhold til det
forventede eller hvad vi havde smagt os frem til, men det er jo også
altid rart når virkeligheden opfører sig pænt og som forventet for en
gangs skyld!

På nedenstående graf ses alkoholkoncentrationen i procent på Y-aksen og
glasnummeret på X-aksen. R1 og R2 er de to serier afbilledet ovenfor.

[![]({{site.url}}/images/-cojDxiW-zzI/VT6lccy5-tI/AAAAAAAAC00/wxcpZstjsmM/s1600/rainbowplot.png)]({{site.url}}/images/-cojDxiW-zzI/VT6lccy5-tI/AAAAAAAAC00/wxcpZstjsmM/s1600/rainbowplot.png)

Ud fra de samlede data kan vi altså konkludere at hvis det primære mål
er at indtage så meget alkohol som muligt, så skal man tage de første
glas. Hvis man gerne vil have noget der smager godt, og stadig
indeholder ethanol i rimelige mængder, så skal man starte ca 1/4--1/3
inde i serien, og fra halvvejs til ca 3/4 smager det okay, men
indeholder ikke meget alkohol. Vil man bare have saftevand, så er det de
sidste man skal tage.

Den mest sandsynlige forklaring på at koncentrationen af ethanol i serie
R1 lader til at stige hen mod slutningen er nok at dér "skvulper"
resterne ud af glasset det er blandet i, men der er godt nok meget
grenadine i og det svarer stadig til at drikke pilsnerøl af shotglas,
sådan rent beruselsesmæssigt.

Nu kunne det være sjovt at få en rigtig bartender til at lave et par
striber og undersøge om fordelingen, både af smag og alkohol, bliver
ligesom når en køkkenkemiker forsøger sig som mixolog --- nåja, og så
kunne man jo lave det til et par glade aftener under påskud af at skulle
undersøge repeterbarhed og reproducerbarhed... Hmmmm... Er der nogen
frivillige? ;-)

\\Worm --- med stor tak for hjælpen til Nørdinden og de
næsten-ikke-skræmte forøgspersoner. Jeg giver en øl i lufthavnen.

------------------------------------------------------------------------

[^1]: Ikke KUN på grund af udsigten til ethanolindtag. Klokken var
    tocifret og jeg var nogenlunde koffeineret.

[^2]: Det kan godt være det ikke just er single malt, men det ER jo
    synd at henvise en sjus til affaldsklasse C/H, bare fordi den er en del
    af et eksperiment.

[^3]: ...og mad... og nogle gange helt af sig selv, men nu ER jeg jo en
    lidt skræmmende gnaven, gammel mand, så det er jo godt at have noget at
    lokke med --- og en medsammensvoren på indersiden.

[^4]: Lyder som starten af en smæde- eller druksang, skrevet på "ti små
    cyklister". Nogen der vil tage udfordringen op?

[^5]: Okay, måske der lige røg et par pilsnere og lidt pizza indenbords
    på forhånd, bare for at sørge for at (h)ånden var rolig og
    forsøgspersonerne tålmodige og glade.

[^6]: Den eneste midlertidige bivirkning var at alle forsøgpersonerne
    mest af alt lignede smølfer der var blevet vendt på vrangen. En
    inspektion viste at den var god nok --- der er Brilliant Blue i den blå
    satan --- det anvendes i biokemi til at farve proteiner, og den opgave
    løser det fantastisk, også selvom proteinerne stadig sidder fast på
    nogle studerende.

[^7]: Sig dét 10 gange hurtigt efter hinanden, efter at have brudt
afholdsløftet godt og grundigt!

[^8]: Solen stod ca. 35 grader over horisonten.

[^9]: Okay, måske hærgen og plyndren blev holdt på et absolut minimum,
    men det var da sjovt og hyggeligt alligevel.

[^10]: Eksempelvis står der af uvisse årsager nu "ladeport" hen over
    agterspejlet på min kittel --- er det mon en antydning af at jeg er en
    smule bagsvær?

[^11]: Headspace-gaschromatografi med flammeionisationsdetektion, for
    dem der måtte være nysgerrige og ikke taler alfabetsuppe.
