---
comments:true
layout: post
title: Vandmelontelefonopladning?
date: '2013-08-04T20:37:00.000+02:00'
author: Martin Worm-Leonhard
tags:
- Weekendvidenskab
- Myteaflivning
- Sanity check
- Elektrokemi
modified_time: '2013-08-04T20:37:25.313+02:00'
blogger_id: tag:blogger.com,1999:blog-6363822545143881814.post-3118489291770559434
blogger_orig_url: http://labnoter.blogspot.com/2013/08/vandmelontelefonopladning.html
---

Jeg har modtaget en forespørgsel fra en læser (YAY! :-D), om hvorvidt
det er muligt at oplade en mobiltelefon vha. en vandmelon i en skål
saltvand, som det tilsyneladende demonstreres i [denne
video](http://www.youtube.com/watch?v=oLHq0PFns5s), om hvilken det mest
positive der kan siges er, at den kun varer 6-7 sekunder, hvorfor jeg
heller ikke nedlader mig til at indlejre den.

Her ville det jo være oplagt at opfordre den oprindelige spørger til at
anvende lidt videnskabelig metode og foresøge sig frem, eventuelt med
forskellige slags mobilopladere og meloner --- som absolut minimum ville
det jo medføre at man havde noget lækkert frugt til de lune
sommeraftner.

Der er dog nogle sjove aspekter af spørgsmålet, både psykologisk og
teknisk, der gør at jeg i stedet vil forsøge at bygge et svar, der
forhåbentlig ikke kræver opslag i min nyligt erhvervede "Skældsordbog
for dannede mennesker" (Forlaget Veivad), som det ellers var min
indskydelse da jeg så videoen.

Bemærk at det ikke er spørgeren eller spørgsmålet jeg agter at
klandre, tværtimod, så er det både sundt og legitimt at udvise
forundring og tvivl når man konfronteres med så ekstraordinære påstande,
og når man så oven i købet kan ringe til en ven, eller i det mindste
skrive til Worm, så behøver jeg heller ikke henslæbe min ferie med at
hænge på gadehjørnerne og forsøge at pushe videnskab til tilfældige
forbipasserede.

Det første spørgsmål der melder sig er noget i retningen af "Hvorfor
skulle det overhovedet virke?" --- altså når det nu virker så outreret,
hvorfor bliver det ikke bare afvist som hummel og svindbug, og så kan vi
hurtigt komme videre med vores liv? Det må jo næsten skyldes at de
fleste på et eller andet tidspunkt har lavet, set eller hørt om
eksperimentet hvor man laver strøm ved at stikke to søm/mønter/knive i
en citron/kartoffel/æble, og måske ligefrem kan få en lysdiode til at
lyse eller et ur til at gå. 

Man kan ligefrem købe det som
[samlesæt](http://www.amazon.com/Toysmith-4568-4M-Potato-Clock/dp/B001T8OFQM) (kartofler
ikke inkluderet).

Dette er højst sandsynligt årsagen til at man generelt er villig til at
godtage at "der er strøm i frugt og grønt", og i videoen gør han jo også
nogle besværgelser med vand og salt, og er der ikke noget med at
saltvand leder strøm? (Jo)

Således kan en masse halvt glemte fakta konspirere til at få scenariet,
der spørges om til at fremstå, om ikke direkte troværdigt, så lige
akkurat sandsynligt nok til ikke at kunne afvises.

Men hvis vi skal se på det systematisk og videnskabeligt, så opstår der
hurtigt adskillige problemer med den viste fremgangsmåde, af hvilke de
vigtigste er:

1.  Det ligner til forveksling en almindelig 110/230V lader han propper
    i melonen. Hvis der var mulighed for at blive udsat for over 100
    volt vekselspænding ved at stoppe to søm/fingre i en vandmelon, så
    var de nok årsag til væsentlig flere ulykker på verdensplan end
    tilfældet er.
2.  Stikbenene på en oplader er begge lavet af det samme metal. Hvis man
    skal lave strøm på denne måde kræver det to forskellige metaller.
    Typisk bruger man zink og kobber og får derved et
    primitivt [Daniell-element](http://en.wikipedia.org/wiki/Daniell_cell) med
    en spænding på ca 1,0-1,1 volt pr elektrodepar. Frugten, saltvandet,
    eller hvad man nu ellers bruger som elektrolyt er der kun som
    ladningsbærer - altså det medie der flytter elektroner fra den ene
    elektrode til den anden.
3.  Sådanne primitive elementer kan kun levere en meget lille
    strømstyrke - typisk langt under 10 milliampere, hvor en standard
    USB-lader lader med 500 eller i nogle tilfælde 1000 milliampere.
    Sandsynligvis ville den ikke engang kunne drive elektronikken der
    styrer opladningen. Dette skyldes adskillige ting, men vigtigst er
    overfladearealet på elektroderne og afstanden imellem dem, da
    ladningsudvekslingen er diffussionsbegrænset.

Teoretisk kunne man godt forestille sig at parallelforbinde et utal af
klynger af serieforbundne "kartoffelbatterier" og derved opnå 5 volt og
et par hundrede milliampere --- nok til at opfylde USB-specifikationen.
Det skal de vist forestille at gøre i et afsnit af "Bones" under en
snestorm med tilhørende blackout. Det er ikke noget i teorien der gør
det umuligt --- bare utroligt bøvlet. 

Mythbusters har i øvrigt også haft
en lignende påstand under [kærlig
behandling](http://www.youtube.com/watch?v=QX6-jZpXDp4). Så svaret på
det oprindeligt spørgsmål er, nu hvor det er for sent at gøre en lang
historie kort: **"Nej, det kan man ikke"**

Nu er den idé forhåbentlig manet så grundigt i jorden at den ikke
hjemsøger nogen længere... MEN på den anden side --- hvis nogen af jer har
erfaringer med at bruge frugt og grønt, eller stakke af mønter som
kraftkilde til nogle sjove projekter, så hører jeg gerne om det. 

\\Worm
