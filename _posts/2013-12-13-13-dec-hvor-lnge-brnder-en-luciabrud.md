---
layout: post
title: '13 DEC: Hvor længe brænder en Luciabrud?'
date: '2013-12-13T10:00:00.000+01:00'
author: Martin Worm-Leonhard
tags:
- Bagsiden af kuverten
- Julenørd
- Lys
modified_time: '2013-12-13T10:00:01.788+01:00'
blogger_id: tag:blogger.com,1999:blog-6363822545143881814.post-5160971864927125270
blogger_orig_url: http://labnoter.blogspot.com/2013/12/13-dec-hvor-lnge-brnder-en-luciabrud.html
---

Ahhhh.... Luciadag. Hvor mange hyggelige minder bringer det ikke frem?
Morgenvækning med sang og gammel dansk serveret af smukke unge kvinder
iført luftige gevanter... 

Nå, men nok om min kollegietid. Eller det vil
sige... Ikke helt --- for der gik efter det første år lidt sport i at
lureminere mit indgangsparti[^1], så jeg i det mindste ikke var den
eneste der blev taget på sengen.[^2] Dette medførte adskillige år stor
underholdning fra morgenstunden, inkluderende skræmte pigehvin og
pludselig udpustning af lys. 

Der var (selvfølgelig) aldrig nogen der kom
til skade andet end lidt på stoltheden og nerverne, og det kunne
repareres med et kram og en øl i lufthavnen. Men nu er langt hår og løse
kjortler jo en evig kilde til brandfare, når det kombineres med levende
lys, så måske det er på sin plads med lidt folkeoplysning[^3].

Ved nærmere eftertanke er det dér med at **slukke** ild jo ikke min
kernekompetence, så jeg vil blot henvise til de almindelige råd: Hvis
der går ild i dig: Tag hvis muligt (uden at forværre situationen) det
brændende tøj af. Kan du ikke det: Smid dig ned, rul rundt, beskyt
ansigtet med hænderne. Kvæl hvis muligt flammerne med et (brand)tæppe
eller noget solidt (over)tøj. Løb ikke rundt, med mindre der er meget
kort vej ind under bruseren. Skyl og køl det brændte område med masser
af vand. Vikler man en brændende person ind i noget for at slukke ilden,
så start fra hovedenden, og det skal fjernes straks ilden er slukket, så
man kan begynde at ovehælde det brændte område med vand og fjerne det
brændte tøj. Søg læge eller skadestue. Tag et førstehjælpskursus INDEN
du får brug for det. Alt sammen sund fornuft, skulle man mene, men det
er forbløffende så svært det er at tænke klart når der er ild i
én.[^4]

Så lad os i stedet fundere lidt over hvor meget sådan en brændende
luciabrud lyser og varmer --- "lucia" har jo trods alt samme rod som
"lucifer"; lysbringeren. Det er forbløffende svært at brænde et menneske
--- vi indeholder jo en meget stor mængde vand, og både bindevæv og
muskelvæv er forbløffende dårlige brændstoffer, og knogler kan slet ikke
brænde. Det efterlader fedt og sukker, og sidstnævnte er opløst i
vandet, så det er heller ikke ret let tilgængeligt. Fraregnet "spontan
selvforbrænding" --- et fænomen der er en del tvivl om i forvejen --- så
koster det faktisk en hel del energi og en dedikeret indsats at kremere
en person, men lad os nu bare lave det til et tankeeksperiment / en
akademisk øvelse[^5].

Nu er luciaoptog jo oftest forbundet med børn, men som tidligere nævnt
har jeg nogle lidt andre erindringer at referere til, så lad os antage
en luciabrud på 50kg, så er der også håb om at man kan nå at læse
avisen, inden hun er brændt ud. 

For kvinder fortæller det sædvanligvis
alvidende internet mig at en normal fedtprocent er ca 25%, altså 12,5 kg
fedt. 
Fedt kan med god tilnærmelse betragtes som en alifatisk kulbrinte,
og som sådan kan man antage en nedre brændværdi på 40 MJ/kg. Vi har
altså 500 MJ at gøre godt med. Hvis vi skal have et ordentligt lys, så
må en lyseffekt svarende til en 60W pære[^6] være rimeligt at forlange.

[Tante wiki](http://en.wikipedia.org/wiki/Candle) påstår imidlertid at
en stearinlysflamme kun har en lyseffektivitet på 0,16 lumen/watt, som
er cirka 1% af effektiviteten af en glødelampe. Vi skal altså have en
forbrændingseffekt på 6kW, for at have et nogenlunde læselys, og med en
sådan effekt kan vi altså opretholde en forbrænding i 83.333 sekunder
eller ca 23 timer. Så hvis man ser bort fra alle de ubrandbare dele og
kunne lave et passende vægearrangement, så kunne en luciabrud altså
brænde i  næsten et døgn, kaste så kraftigt et lys at man sagtens kunne
læse ved det, og spildvarmen vil være tilstrækkelig til at opvarme et
parcelhus.

Det virker dog ikke umiddelbart som en fornuftig brug af luciabrude, der
jo er et råstof der kun fornys langsomt, så det er nok --- trods alt ---
besværet værd at få den størknede stearin ud af håret på dem, og
friseret de svedne klumper ud...

\\Worm - (klorat)lysnisse.

------------------------------------------------------------------------

[^1]: Ja, altså DØREN! Få din hjerne op af rendestenen!

[^2]: Stadig i overført betydning.

[^3]: Jaja, tøhø.

[^4]: I hvert fald de første par gange. På et tidspunkt når man til
    "Mogens? Der er ild i gulvet... Nu er der også ild i min sko... Gider
    du lige slukke mig, inden mine bukser fænger?" Men det er ikke
    nødvendigvis en fornuftig holdning eller overlevelsesstrategi.

[^5]: Så er jeg også fri for at skulle på (over)arbejde.

[^6]: Ja, altså af den gammeldags glødelampeslags - så gammel er jeg!
