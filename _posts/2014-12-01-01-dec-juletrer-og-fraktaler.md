---
comments: true
layout: post
title: '01 DEC: Juletræer og fraktaler'
date: '2014-12-01T10:00:00.000+01:00'
author: Martin Worm-Leonhard
tags:
- Julenørd
- Skæg med tal
modified_time: '2014-12-01T10:00:02.062+01:00'
blogger_id: tag:blogger.com,1999:blog-6363822545143881814.post-2522232680057019413
blogger_orig_url: http://labnoter.blogspot.com/2014/12/01-dec-juletrer-og-fraktaler.html
---

De fleste har nok mødt en fraktal på et tidspunkt, eller som minimum set
én i fangenskab. Den mest kendte er jo nok Mandelbrot-sættet, der ofte
fremstilles grafisk på denne måde:

[![]({{site.url}}/images/-Igu68rsyUDE/VHs094_Qc_I/AAAAAAAACiA/nmL6m6x2u2A/s1600/800px-Mandel_zoom_00_mandelbrot_set.jpg)]({{site.url}}/images/-Igu68rsyUDE/VHs094_Qc_I/AAAAAAAACiA/nmL6m6x2u2A/s1600/800px-Mandel_zoom_00_mandelbrot_set.jpg)
Kilde: http://commons.wikimedia.org/wiki/File:Mandel_zoom_00_mandelbrot_set.jpg

Det der kendetegner fraktaler er at de bliver ved med at se ens ud,
eller i det mindste har let genkendelige features, der går igen, uanset
hvor meget man zoomer ind på dem. Hvis man zoomede ind på ovenstående
billede indtil den lille sorte gnalling ude til venstre fyldte det hele,
ville den være magen til billedet som det ser ud nu. Meget fascinerende,
og du kan fx lege med det
[her](http://www.easyfractalgenerator.com/mandelbrot-set-generator.aspx).

Jeg vil ikke begynde at grave mig ned i matematikken, men den er ret
sjov, forbløffende enkel, resultatet taget i betragtning, og hvis du vil
vide mere om hvad der ligger bag kan du fx se det
[her](https://www.youtube.com/watch?v=NGMRB4O922I).

I stedet vil jeg stille det lidt mærkelige spørgsmål: "Hvor mange
dimensioner har et juletræ?"  
De fleste vil jo nok mene at det er
relativt let at afgøre at sådan en gevækst er tredimensionel (ellers var
den jo også lidt svær at danse rundt om og lægge pakker under). Men det
viser sig at det er her fraktalerne kommer ind i billedet. Et juletræ er
jo svagt fraktalt i sin struktur: En given sidegren, betragtet for sig
selv, er jo en udmærket (om end lidt mindre) tilnærmelse til et juletræ
i sig selv, og sådan kan man jo egentlig blive ved, indtil man står med
en håndfuld grannåle og et stort forstørrelsesglas. Du kan med fordel
lave det eksperimentelle arbejde på et bundt pyntegrønt --- det skal
alligevel skilles ad.

Men hvad er det nu med fraktale dimensioner? Jo, det bedste eksempel er
jo nok det klassiske:

Hvis man forsøger at måle længden af et lands kystlinie, så ændrer
resultatet sig, afhængigt af hvor lang din tommestok er!

[![]({{site.url}}/images/-RL0TSpB7nfM/VHs52QoWr8I/AAAAAAAACiQ/9YzVHcG7hU8/s1600/Britain-fractal-coastline-combined.jpg)]({{site.url}}/images/-RL0TSpB7nfM/VHs52QoWr8I/AAAAAAAACiQ/9YzVHcG7hU8/s1600/Britain-fractal-coastline-combined.jpg)

Herover er et billede jeg har hugget
fra http://commons.wikimedia.org/wiki/File:Britain-fractal-coastline-combined.jpg
hvor det ses at hvis man bruger målestokke på hhv 200, 100 og 50 km, så
bliver længden af den britiske kystlinie hhv. ca. 2350 km, 2775 km and
3425 km.

"Ægte" (matematiske) fraktaler er endnu værre til at opføre sig på denne
måde, og derfor har man været nødt til at bøje det sædvanlige
dimensionsbegreb en anelse.

Lidt populariseret er den fraktale dimension af et objekt et mål for
hvor meget ekstra information man får, når man gør sin målestok mindre.

Den britiske kystlinie ovenfor er jo principielt en linie, og bør derfor
have dimensionen én --- men fordi der kommer mere information (længde) når
man gør målestokken mindre, så nærmer den sig at opføre sig som en flade
i stedet, men den kommer ikke hele vejen --- vi får ikke 4 gange så meget
kystlinie af at halvere målestokken, som hvis det var en flade.

Derfor kan man regne ud at dimensionen bliver 1.25.
Ja, det er faktisk muligt at have dimensioner der ikke er hele tal, når
man ser på det på denne måde. Det giver muligvis ikke så meget fysisk
mening, men det er et mål for hvor "kringlet" noget er.

Kanten på mandelbrotfraktalen som jeg startede med har en dimension på
2. Det vil sige at den linie der beskriver kanten, faktisk er så
"uendelig" snørklet at den opfører sig som en flade, snarere end en
linie.

På samme måde vil omkredsen af juletræet også være stærkt forskellig,
afhængig af om man måler den i den traditionelle enhed "familiemedlemmer
med udstrakte arme", eller om man finder mikrometerskruen frem og går en
tur på overfladen af nålene. Jeg vil overlade udregningerne til den
ivrige l\[æø\]ser, der mangler noget at sidde og filosofere over, mens
kaffen løber igennem og julelysene tændes...

\\Worm --- fraktalnisse (D~2.79)
