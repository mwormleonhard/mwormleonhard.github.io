---
layout: post
title: '04 DEC: Julens farver'
date: '2013-12-04T10:00:00.000+01:00'
author: Martin Worm-Leonhard
tags:
- Køkkenkemi
- Julenørd
- Indikatorer
modified_time: '2013-12-04T10:00:05.751+01:00'
blogger_id: tag:blogger.com,1999:blog-6363822545143881814.post-4066001902468400926
blogger_orig_url: http://labnoter.blogspot.com/2013/12/04-dec-julens-farver.html
---

Er der noget meget mere julet end rødkål? Uanset om man bryder sig om
det eller ej er det en fast ingrediens i/til mange juleretter, men som
mange sikkert har opdaget så er et frisk rødkål mere blåt end det er
rødt - i hvert fald på hænder, arme, vægge og hvide skjorter. Men
hvordan bliver det så rødt? Jo, det skyldes noget hyggelig kemi --- rødkål
er nemlig en naturlig pH-indikator.

Men hvad har det nu at gøre med prisen på svinekød? Jo, når man
tilbereder rødkål - altså den kogte/forstuvede slags som de fleste køber
på glas som halvfabrikata - så bruger man eddike, og når rødkål udsættes
for syre, så bliver det (surprise!) rødt. Men det kan tage mange andre
farver, og selvom jeg jo ikke anbefaler at man hælder unødig kemi i
julemiddagen, så er det muligt at lave en fin, grøn rødkål med et drys
ammoniumkarbonat (hjortetaksalt) i stedet for eddike. Det kommer til at
smage lidt sjovt, men om det er hjortetaksaltet eller skyldes
misforholdet mellem farve og smag skal jeg lade stå usagt. 

Dengang jeg gik til kemishow var det i hvert fald en \[d\]yndet sport at
lave kålretter i sjove farver hen under jul. Med et drys afløbsrens kan
man endda lave påskekål med en flot gul farve, men det er bestemt ikke
egnet til konsum --- ikke engang for svigermødre.

Så hvis du mangler noget hyggeligt kemisk tidsfordriv i juledagene, så
snup et frisk rødkål og hak noget af det fint og fremstil et ekstrakt
ved at hælde kogende vand over - der er vel nærmest tale om en kål-te,
og du får et flot dybblåt ekstrakt, som du kan bruge til at undersøge
surheden af forskellige ting i din husholdning[^1].

Her ses jeres trofaste skribent med et stærkt basisk (gult), stærkt surt(rødt) og svagt surt(lyserødt) kålekstrakt:

[![]({{site.url}}/images/-YJ8mc0Y34_4/UpjALxKo3zI/AAAAAAAAB98/x1XOtTCUaUU/s400/IMG_4095.JPG)]({{site.url}}/images/-YJ8mc0Y34_4/UpjALxKo3zI/AAAAAAAAB98/x1XOtTCUaUU/s1600/IMG_4095.JPG) 

Men underholdningen stopper ikke med kål! Faktisk er der mange ting der kan anvendes. Her ses fx et forsøg med rødløg:

[![]({{site.url}}/images/-aep9nhgygXA/UpjA45pfdjI/AAAAAAAAB-E/oCj5fXNoJmA/s400/2012-07-23+20.53.04.jpg)]({{site.url}}/images/-aep9nhgygXA/UpjA45pfdjI/AAAAAAAAB-E/oCj5fXNoJmA/s1600/2012-07-23+20.53.04.jpg)

Rødvin virker også, men ikke helt så godt, så den bør man nok drikke i
stedet. Dog ikke samtidig med at man laver kemi. Jeg har ladet mig
fortælle at de røde blade fra julestjerner også virker i nogen grad, og
jeg husker engang at have plukket brombær og efterfølgende have fået
grønne fingre, da jeg forsøgte at vaske dem... Det er jo ikke fordi at
røde fødevarer er det eneste der virker, men der er mange af dem der har
en udmærket indikatorevne. En af mine med-UNF-ere har fået kogevandet
fra jordskokker til at udvise indikatoraktivitet, og man burde vel også
forsøge med rødbeder? Tomatjuice bliver bare mærkeligt, skulle jeg hilse
og sige.

Så, har I brug for flere undskyldninger for at lege med maden? Næppe!
Men jeg hører gerne om jeres forsøg.

\\Worm --- køkkenkemiker

------------------------------------------------------------------------

[^1]: På mødre har det dog en vis tendens til at fremkalde surhed,
    snarere end at måle den, hvis man hælder det ud over dem --- og så er det
    ikke ekstraktet der skifter farve.

