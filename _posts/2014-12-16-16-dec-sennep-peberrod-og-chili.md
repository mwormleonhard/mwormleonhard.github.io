---
comments: true
layout: post
title: '16 DEC: Sennep, peberrod og chili'
date: '2014-12-16T10:00:00.000+01:00'
author: Martin Worm-Leonhard
tags:
- Køkkenkemi
- Julenørd
modified_time: '2014-12-16T10:00:00.042+01:00'
blogger_id: tag:blogger.com,1999:blog-6363822545143881814.post-5143665830723916948
blogger_orig_url: http://labnoter.blogspot.com/2014/12/16-dec-sennep-peberrod-og-chili.html
---

Julen er jo mavernes fest, og der er nu ikke meget der kan få julefreden
til at sænke sig i den wormske klan som et stykke groft rugbrød med
sylte, sennep og rødbeder! Eller måske en rest kold steg med peberrod og
pickles, skyllet ned med en kold pilsner... Lige et øjeblik --- jeg bliver
jo helt sultan...

Således mættet skal jeg være en af de første til at tilstå en
forkærlighed for sennep af den kradsbørstige[^1] slags --- man må godt
græde en lille smule, for det går jo heldigvis hurtigt over igen. 

Men
hvorfor er det at sennep og peberrod river og flår sådan i mund, svælg
og næse/bihuler, men så forholdsvist let kan skylles væk med lidt
taktisk ølindtag? Altså til sammenligning kan man jo nyde godt af en god
chili i halve og hele timer og oplever faktisk bare det bliver værre,
hvis man forsøger at skylle det væk med noget vandbaseret?

Jo, svaret er jo som så ofte noget sjov kemi...

Helt kort fortalt er den stærke komponent i sennep, peberrod,
wasabi, kål og flere andre lignende fødevarer en gruppe af stoffer der
hedder isothiocyanater[^2], hvoraf det væsentligste er
allylisothiocyanat, der ser således ud:

[![]({{site.url}}/images/-b12XKbjdcv4/VI2aDinBXYI/AAAAAAAACj0/KByUZMiwuKw/s1600/Allyl-isothiocyanate-2D-skeletal.png)]({{site.url}}/images/-b12XKbjdcv4/VI2aDinBXYI/AAAAAAAACj0/KByUZMiwuKw/s1600/Allyl-isothiocyanate-2D-skeletal.png)


Det er gruppen \\( \require{mhchem} \ce{-N=C=S}\\) der kaldes
isothiocyanat og det er primært denne der er ansvarlig for at stofferne
kan interagere med nogle ionkanaler og have en fysiologisk effekt --- den
stærke smag, brændende fornemmelse og tendens til tårer. 

Disse stoffer
er også forholdsvis flygtige og derfor kommer de nemt op i
næsen/luftvejene. De er egentlig ikke specielt vandopløselige, men dog
nok til at man ret hurtigt kan vaske dem væk fra munden og/eller optage
dem i kroppen og dermed være klar til en ny smagsoplevelse.

I chili er sagen en ganske anden. Her hedder den stærke komponent
capsaicin og er lidt af et fedtet monster i sammenligning:

[![]({{site.url}}/images/-RWOULAFbYxI/VI2cFxBYPXI/AAAAAAAACkA/qJT8ZR_OFTg/s1600/Kapsaicyna.png)]({{site.url}}/images/-RWOULAFbYxI/VI2cFxBYPXI/AAAAAAAACkA/qJT8ZR_OFTg/s1600/Kapsaicyna.png)

Dette stof er ikke specielt flygtigt og virker direkte på vores
smerte/varmesensorer og giver den klassiske "brændende" fornemmelse, der
bliver ved i et godt stykke tid --- og ikke er sådan lige at komme af med,
fordi dets vandopløselighed er så lille. 

Derfor virker det meget bedre
at drikke mælk, hvis man har været lige frisk nok med krydderiet --- mælk
indeholder fedt og emulgatorer, der gør det meget mere effektivt til at
bære capsaicin væk fra munden. Et stykke brød med smør virker også
udmærket, ved en kombination af mekanisk skraben og fedtindhold.

####Kuriosa om chili
Som den ivrige chilispiser vil have opdaget, så nedbrydes eller optages
capsaicin, modsat isothiocyanater, ikke fuldstændigt i mave-tarmkanalen,
og man kan derfor dagen efter opleve en meget karakteristisk brændende
fornemmelse i slimhinderne i ...øh... den anden ende.

Endvidere har fugle tilsyneladende ikke de receptorer der gør at chili
er stærk for pattedyr, hvilket jo tyder på at det er en feature der er
udviklet for at sikre at chiliens frø bliver spredt af fugle, der kan
spise dem uden ubehag, snarere end af pattedyr, der jo i mange tilfælde
vil vælge at holde sig fra dem --- endda i en sådan grad at man har
eksperimenteret med at holde elefanter inde ved hjælp af en afspærring
af reb, gnedet med chilipasta.

Velbekomme!  
\\Worm --- stærknisse

------------------------------------------------------------------------

[^1]: Et herligt ord, der smager godt og burde bruges oftere.

[^2]: Ja, det lyder utroligt kemisk og farligt og udtalen er en god
    test for om man har fået snaps nok.
