---
comments:true
layout: post
title: '17 DEC 2015: Death, not taxes'
date: '2015-12-17T19:45:00.000+01:00'
author: Martin Worm-Leonhard
tags:
- Enheder
- Julenørd
- Risikovurdering
modified_time: '2015-12-17T19:45:42.563+01:00'
blogger_id: tag:blogger.com,1999:blog-6363822545143881814.post-3072992999531287708
blogger_orig_url: http://labnoter.blogspot.com/2015/12/17-dec-2015-death-not-taxes.html
---

Okay, nu har jeg dækket alle basisenhederne, så nu har vi vist alle brug
for en lille overspringshandling --- det har jeg i hvert fald, og det går
jo så ud over jer, trofaste l\[æø\]sere.

Dagens enhed er derfor "mikromort": En milliontedel chance for at dø.

Den enhed rejser jo adskillige spørgsmål ved sin blotte eksistens --- hvad
bruger man sådan en til, hvad vil det sige, og hvorfor er den god at
have?

Jo, nu skal I høre!

For at starte med slutningen --- lidt ligesom når jeg læser [Ugeskrift
for Nørder](http://ing.dk/) --- så er værdien af enheden i sig selv at det
gør det muligt at sammenligne risikobetonet adfærd (og almindelig
adfærd) og eksempelvis undersøge hvor meget risiko folk er villige til
at udsætte sig selv for, eventuelt sammenlignet med hvor meget de
faktisk udsætter sig selv for, uden at tænke over det.

Hvis jeg eksempelvis fortæller at det "koster" 7 mikromort at løbe et
marathon, så lyder det umiddelbart af meget (synes jeg) --- ja, jeg ved
godt at syv milliontedele risiko for at dø ikke lyder af meget i og for
sig selv, men i forhold til at det burde være sundt at løbe, så har vi
altså her et klart tegn på at man kan få for meget af det gode.

Men det skal jo ikke stå alene, det skal sammenlignes med eksempelvis
hverdagsrisici --- så som at køre i bil. Her skal man tilbagelægge ca 2500
km for at akkumulere 7 mikromort. En biltur fra Odense til Rom er altså
marginalt mindre risikabelt end at løbe et marathon.

Man kan også bare køre 70 km på motorcykel, så er den også hjemme.
Beklager, drenge (m/k) --- jeres kærester har ret, når de siger at det er
farligt.

Selvom det jo er lidt sjovt at kunne sammenligne den slags, og måske
blive lidt mere klar over sin egen forgængelighed, så har den også mere
praktiske anvendeligheder --- når man fx er et forsikringsselskab (eller
en stat, der skal vedligeholde veje), så er man nødt til at have en værdi
af et menneskeliv.

Ja, det lyder kynisk, og det er det jo sådan set også, men anlægger man
i stedet "Every sperm is sacred"-tankegangen, så ender man jo med at
gøre alting forbudt, fordi hvis der bare er nok der gør det, så er der
på et tidspunkt en eller anden der dør af det, og Tænk Dog På
Børnene(TM).

I praksis har man regnet ud at folks villighed til at betale for
sikkerhedsudstyr i biler passer cirka med at man er villig til at betale
i omegnen af 350 kr for at undgå en mikromort. Det betyder ikke
nødvendigvis at man sætter værdien af et (eller eget) liv til 350 mio.
kr --- for jo mere man allerede HAR brugt på sikkerhed, jo mindre er man
villig til at betale for at undgå den næste mikromort.

I systemer hvor man betragter rigtig mange mennesker med forholdsvist
lille chance for at dø, så som i trafikministerier rundt om i verden har
jeg set tal på omkring 20-40 kr per mikromort reduktion.

Alt det her er naturligvis primært relevant fordi det gør os i stand til
relativt simpelt at sammenligne små, relative risici.

Spørger man direkte hvad en person skal have for at gøre noget der
medfører en milliontedel chance for at dø, så vil man sikkert få nogle
mærkelige svar (det kunne være sjovt at lave en undersøgelse) fordi
man har svært ved at forestille sig hvad en milliontedel chance er. Hvis
det hjælper nogen, så svarer det cirka til at slå 9 ens med 9 6-sidede
terninger.

Men at en mikromort er risikoen forbundet med at køre cirka 10.000 km i
tog blegner jo lidt, når man kigger på at det "koster" cirka 20
mikromort om dagen, bare at være i live, hvis man midler over alle
mennesker, alle dødsårsager.

Nå, men I kan jo selv læse videre, hvis I synes det er sjovt --- og
kildekritik er jo en overset disciplin --- dagens indlæg er primært
parafraseret og ekstrapoleret (ja, meget blankt) fra [Tante
Wiki](https://en.wikipedia.org/wiki/Micromort).

\\Worm --- Dødsnisse!
