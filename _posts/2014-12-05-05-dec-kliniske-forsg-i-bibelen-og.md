---
comments:true
layout: post
title: '05 DEC: Kliniske forsøg i bibelen og liderlige kartofler'
date: '2014-12-05T10:00:00.000+01:00'
author: Martin Worm-Leonhard
tags:
- Julenørd
- Statistik
modified_time: '2014-12-05T10:00:07.426+01:00'
blogger_id: tag:blogger.com,1999:blog-6363822545143881814.post-2265623786366233600
blogger_orig_url: http://labnoter.blogspot.com/2014/12/05-dec-kliniske-forsg-i-bibelen-og.html
---

Normalt afholder jeg mig jo gerne fra at diskutere tro og religion på
disse sider[^1], men det er jo jul, og mange af os har jo en eller
anden ide om at i hvert fald juleevangeliet, og måske "Dejlig er den
himmel blå" hører højtiden til. Så har vi leget gode firehjulskristne og
så er det ligesom dét.

Men før man begynder at kalde bibellæsning uforeneligt med nørdning, så
bør man naturligvis læse om det, og her springer især en passage fra
Daniels bog ([Kapitel
1:10-16](http://www.bibelselskabet.dk/BrugBibelen/BibelenOnline.aspx?book=dan&id=1&chapter=1b))
i øjnene.

Her ser man nemlig hvad der må formodes at være verdenshistoriens
første dokumenterede kliniske forsøg. Bevares, både protokollen og
afrapporteringen er temmelig summarisk, men konceptet holder:

Daniel synes ikke at kongens forplejning er den bedst muligt for ham og
hans mænd, og han foreslår derfor at de opstiller et forsøg hvor de får
lov at spise som de vil, og kongens mænd fortsætter med at spise fra det
kongelige taffel. Efter 10 dage sammenligner de deres udseende og finder
ud af at Daniel havde ret, hans mænd ser sundere ud --- og følgelig får de
lov at fortsætte, da det jo tydeligvis er bevist at han havde ret.

Nebukadnesar var tydeligvis lydhør overfor evidens og hans hofchef
villig til at opstille forsøg. Måske et eksempel til efterfølgelse i
moderne politik?

Naturligvis skal man altid være varsom når man designer forsøg, og huske
at tale med den tammeste statistiker man kan finde, inden man går i
gang, men det er jo de detaljer, hvor Djævelen efter sigende har bolig.

Som en lille anekdote til at underbygge at man skal være varsom med at
tage fejl af korrelation (altså det at noget følger hinanden) og
kausation (at ét medfører noget andet) kan nævnes det faktum at i
Storbritannien blev kartofler på et tidspunkt påstået at være et potent
elskovsmiddel! 

Ja, nu ved jeg ikke hvordan mine ærede l\[æø\]sere har det, men
personligt har jeg svært ved at forestille mig et fødemiddel der er mere
ordinært og, ja --- decideret usexet. Praktisk, velsmagende, alsidig og
mange andre positive ting, javist, men det er i hvert fald ikke
kartoffeltilbehøret der på noget tidspunkt har givet mig lyst til en
middagsgæst.

Ikke desto mindre var der jo et klart "bevis": Efter kartoflens
indførelse og store succes i Irland fik irerne mange flere børn! 

Så er den ged vel barberet? Ja, det skulle man tro, hvis ikke det lige
var for det "lille" faktum at det er svært at formere sig og holde
eventuelt afkom i live, når man er under- og fejlernæret, hvilket var en
meget udbredt tilstand før kartoflens udbredelse --- og under den
efterfølgende hungersnød, da kartoffelhøsten var nærmest
ikke-eksisterende sidst i 1840erne.

Så det virkede jo som en logisk slutning at når flere kartofler medfører
flere børn, så må det jo være fordi den er befordrende for denne
næstsværeste drift at styre[^2] --- når man ikke har hele datasættet, der
også involverer ernæringstilstand, generelt, socio-økonomisk status og
andre væsentlige faktorer.

\\Worm --- datanisse

------------------------------------------------------------------------

[^1]: Måske fraregnet debatter om Vim vs. emacs og Linux/OS X/Windows.
[^2]: Den sværeste er jo som bekendt togdriften.

