---
comments: true
layout: post
title: '09 DEC 2015: Coulomb og elementarladningen'
date: '2015-12-09T21:32:00.000+01:00'
author: Martin Worm-Leonhard
tags:
- Enheder
- Metrologi
- Julenørd
modified_time: '2015-12-10T20:20:28.899+01:00'
blogger_id: tag:blogger.com,1999:blog-6363822545143881814.post-3710565700171614185
blogger_orig_url: http://labnoter.blogspot.com/2015/12/09-dec-2015-coulomb-og.html
---

Okay, okay, okay --- jeg takker mange gange for den udtrykte vantro
overfor at jeg måtte give op i går og ikke rigtig fik nået til bunds i
strømstyrkebegrebet, og jeg beklager --- men det sker. Nu handler det om
at se fremad, som en halvmaratonløbende mellemleder (ikke at forveksle
med en halvleder --- det er når chefen er dværg[^1]) ville have sagt.

Noget af rodet i går skyldtes at jeg troede jeg måtte begynde med
ladningsbegrebet, og det stod mig jo egentlig også frit for, men jeg
synes at jeg bør starte med grundenhederne. Nu hvor vi har strømstyrke
på plads, så kan vi jo definere ladningsstørrelse.

Ladning måles i Coulomb, opkaldt efter [Charles-Augustin de
Coulomb](https://en.wikipedia.org/wiki/Charles-Augustin_de_Coulomb) og
én coulomb er den ladningsmængde der passerer gennem tværsnittet af en
leder (elektrisk, ikke cheftypen, uanset hvor meget man kan have lyst)
ved en strømstyrke på én ampere i løbet af ét sekund. \\[ C \equiv
A\cdot s\\]
Men da amperen stadig er lidt tåget, så lad os se, om vi
ikke kan få et ordentligt greb om ladningen på en anden måde... Ja,
altså ikke fysisk. Det er ofte temmelig ubehageligt at indeholde for
meget ladning, som minimum når man skal af med den igen.

Lad os starte i den ene ende, og se på den mindste ladning man kan have.
Det er den snedigt navngivene *elementarladning,* som svarer til hvor
meget elektrisk ladning en elektron eller proton slæber rundt på. Denne
er \\(1,602\cdot 10^{-19} C\\), og mindre ladning kan man altså ikke
have til at eksistere for sig selv. Det er et utroligt lille tal, og
dermed svært at have en håndgribelig ide om.

Hvis vi går lidt op i størrelse, så kan vi se på sådan noget som
ladningen i et batteri --- den måles ofte i amperetimer (Ah) --- altså i hvor
mange timer man kan trække en strøm på en ampere fra batteriet, inden
det er fladt og skal skiftes / lades op. 

Tit måler man i
milliamperetimer (mAh) i stedet for at kunne karakterisere selv ret små
batterier.

Som vi så ovenfor, så er strømstyrke ganget med tid lig med ladning, så
hvis et batteri er på 1 Ah (eller 1000mAh), så kan man ret hurtigt regne
ud at det svarer til en ladning på 3600 Coulomb.

For at sætte det i endnu mere perspektiv, så er ladningen i et
almindeligt mobiltelefonbatteri et sted mellem 2000 og 3000 mAh, så 5-10
kilocoulomb er nok den mængde ladning der skal til at drive en nyere
smartphone i et døgns tid.

Ahhhh... Endelig en størrelse der er til at forholde sig til!

Det er naturligvis ikke hele historien (hvornår er det nogensinde det) ---
for der hører et potentiale til --- spændingen. Elektronik kører ikke på
ladning alene.

Skal vi bruge en vandmølle som analogi, så er ladningen størrelsen af
søen man høster energien fra, strømstyrken er mængden af vand man hiver
ud af søen per tidsenhed og spændingen er hvor hurtigt vandet løber,
eller hvor højt det falder fra (de to hænger jo ret nært sammen).

Til sammenligning udregnede jeg
[tidligere]({%post_url 2014-02-24-den-klbrige-sok-statisk-elektricitet-og %}) at
et menneske (eller en sok) opladet med statisk elektricitet bærer en
ladning i størrelsordenen mikrocoulomb, og det er derfor det er svært at
få statisk elektricitet til at lave noget fornuftigt arbejde: Der er en
meget stor spænding, men en meget lille mængde ladning. At skulle lade
et batteri op med statisk elektricitet ville svare til at skulle drive
en vandmølle med enkelte vanddråber, kastet ud fra rundetårn.

Nu har jeg vist slidt dagens metaforbeholdning op, og nogenlunde fået
det hele tilbage på sporet. Så må vi vente i (eller på) spænding i
morgen.

\\Worm --- elementarnisse

-------------------------

[^1]: Nej, jeg tilsigter ikke at diskriminere vertikalt udfordrede
    mennesker. Jeg tænkte naturligvis på dværge i fantasy-betydningen, jfr
    Tolkien og/eller D&D.
