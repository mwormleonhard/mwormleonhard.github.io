---
layout: post
title: Verdens største karussel!
date: '2013-07-11T23:44:00.000+02:00'
author: Martin Worm-Leonhard
tags:
- Tivolifysik
- Raketvidenskab
modified_time: '2013-07-12T08:28:40.462+02:00'
blogger_id: tag:blogger.com,1999:blog-6363822545143881814.post-3833019344016597392
blogger_orig_url: http://labnoter.blogspot.com/2013/07/verdens-strste-karussel.html
---

Fra tid til anden dukker følgende lille faktoid op i forskellige
sammenhænge: At det jo egentlig er ret fantastisk at vi kan gå lige så
stille rundt og passe os selv her på den tilsyneladende
(tilnærmelsesvis, lokalt) flade, tilsyneladende stillestående jord, mens
vi farer rundt om jordens akse, solen, det galaktiske midtpunkt og flere
andre akser med en ret imponerende hastighed. Og det er det jo egentlig
også. Lige så snedigt er det at man ikke falder af jorden, når man står
på undersiden, som en af mine venners afkom engang meget skarpt
observerede.
Lad mig se --- hvordan er det nu lige det er... Jorden er ca. 40.000
kilometer i omkreds, og den drejer en omgang på et døgn. Det giver altså
en lokal, lineær hastighed på
\\[\frac{4\cdot 10^7m}{24t \cdot 3600 \frac{s}{t}} = 463 \frac{m}{s}\\]
eller ca 1667 km/t (ved ækvator).

Det virker jo umiddelbart som en ret dramatisk hastighed --- hvis man
bevægede sig lige så hurtigt i en karussel i et tivoli, så ville man jo
blive kastet langt væk, hvis sikkerhedsselen knækkede (HVOR langt er et
andet indlæg --- eller en øvelse for den vågne læser/løser.) Hvorfor
bliver vi så ikke kastet af jorden?

Det hurtige og lettere næsvise svar, som næsten ikke indeholder nogen
information, er at hvis vi bliver kastet ud af en karussel, så lander vi
netop på jorden... 

For nu at uddybe: Karussellen i ovenstående tankeeksperiment udøver ikke
nogen (væsentlig) massetiltrækning på os, derfor er det netop nødvendigt
med seler og bøjler for at blive i sæderne. Jorden, derimod, er så tung
at den udøver en stor massetiltrækning — det vi til daglig kalder
"tyngdekraften", og den er jo tydeligvis større end den modsat rettede
centrifugalkraft. 

Jaja, jeg ved det godt, centrifugalkraften findes
ikke, set fra et stillestående referencesystem, det er bare sådan vi
oplever dét at skulle holde fast i noget når vi snurrer rundt, men alle
dem der er interesserede i den slags detaljer kender jo allerede
spidsfindighederne, eller vil meget hurtigt finde ud af at
[læse](https://en.wikipedia.org/wiki/Centrifugal_force) om
[forskellen](https://en.wikipedia.org/wiki/Centripetal_force).

Men rent faktisk *bliver* vi "kastet af jorden" --- bare ikke hele vejen.
Hvis man står ved ækvator vil man derfor opleve at veje mindre end ved
polerne, hvilket jo kan være nok så rart, hvis man har dårlig
samvittighed over at have holdt daseferie sydpå. Men hvor meget er det
så? Kan man se det på badevægten?

Accelerationen man udsættes for "væk fra jorden" er givet ved
\\(\dfrac{v^2}{r}\\) hvor v er den linære hastighed og r er
krumningsradiussen for banen.  
v har vi ovenfor beregnet til 463 m/s og
jordens radius er ca. 6371 km. Dette giver altså 
\\[a_{centrifugal}=\frac{\left(463\frac{m}{s}\right)^2}{6.371.000m}=0,034 \frac{m}{s^2}\\]  
ogsammenligner vi dette tal med tyngdeaccelerationen som er ca \\(9,8
\frac{m}{s^2}\\) så er det altså ca tre tusindedele man bliver
"lettere" ved ækvator. 

For en person på 70 kg vil badevægten altså vise
ca. 240 gram mindre. Det er altså muligvis den sikreste måde at komme
til at veje mindre på, men nok ikke den mest effektive... Det springer
især i øjnene at det der virkelig slår konceptet til jorden (tøhø) er
klodens enorme radius, og det er netop også derfor man oplever en så
voldsomt større effekt i en karussel, hvor krumningsradiussen måske er
5m, og man derfor kun skal have en lineær hastighed på \\[
v=\sqrt{r\cdot a}=\sqrt{5m \cdot 9,8 \frac{m}{s^2}} = 7
\frac{m}{s}\approx 25 \frac{km}{t}\\] for at opleve en kraft der
svarer til tyngdekraften (1*g).

Bemærk at ovenstående er den maksimalt opnåelige forskel --- hér
sammenligner jeg ækvator, hvor man har mest fart på, med polerne, hvor
man bare står og drejer rundt om sig selv. Det er naturligvis muligt at
gentage beregningerne for enhver anden breddegrad ved at bruge den
lokale omdrejningsradius (eller gange med cosinus til vinklen over eller
under ækvator, men det er jo næsten for nemt :-))

Der er dog faktisk nogle få tilfælde hvor det kan betale sig at udnytte
det lille skub man får fra jordens rotation, nemlig når man skal sende
rumraketter op --- sådan nogle fyre er jo ret tunge, og hvis man skal helt
fri af jordens tyngdekraft, så skal man op på  lidt over 11 km/s, og
selv hvis man "kun" skal i kredsløb, så hjælper ethvert lille skub, da
det er de første par kilometer op fra jorden der er langt de dyreste i
brændstof — især fordi det meste af det man løfter i starten er resten
af brændstoffet... Det er altså derfor man gerne vil placere sit
rumcenter så tæt på ækvator som muligt. Muligvis er der også nogle
detaljer omkring hvor let det er at ramme en given bane, men at få
foræret en halv kilometer i sekundet og noget generelt temmeligt godt
vejr er ret tungtvejende argumenter.

Så det kan godt være at I ikke opnår undvigelseshastighed på sommerens
rutchebane– og karusselture, men I kan eventuelt overveje at tænde for
accelerometeret i jeres smartphone og logge nogle sjove data til når
skolen begynder igen... Fysik *er* bare sjovere når man oplever det
førstehånds.

God sommer!

\\Worm
