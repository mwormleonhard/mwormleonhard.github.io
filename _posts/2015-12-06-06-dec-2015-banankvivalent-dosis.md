---
comments: true
layout: post
title: '06 DEC 2015: Bananækvivalent dosis'
date: '2015-12-06T22:42:00.000+01:00'
author: Martin Worm-Leonhard
tags:
- Enheder
- Julenørd
- Skæg med tal
modified_time: '2015-12-06T22:42:47.463+01:00'
blogger_id: tag:blogger.com,1999:blog-6363822545143881814.post-8231846175726680507
blogger_orig_url: http://labnoter.blogspot.com/2015/12/06-dec-2015-banankvivalent-dosis.html
---

Ja, det er jo for det meste kun søndag en gang om ugen, så jeg tillader
mig lige at springe let og elefant  hen over dagens indlæg ved at tage
en lidt fjollet, men faktisk uhyre pædagogisk enhed med:  
Den Bananækvivalente Dosis (BED). 1 BED svarer til den mængde (ekstra)
radioaktiv stråling man bliver udsat for ved at spise en banan.

Hvad er det nu for noget pjat? Bananer er da ikke radioaktive!

Jo, det er de. Bare ikke ret meget. Som Doktoren ynder at fortælle folk,
så er bananer ret rige på Kalium, og i den naturlige isotopfordeling af
kalium er der ca. 0.01% Kalium-40, som er betaradioaktivt, med en
halveringstid på ca. en milliard år. 

Det henfalder altså ikke ret
hurtigt, og er som følge deraf ikke specielt radioaktivt per masseenhed,
men da Avogadros Tal er jævnt stort, som vi siger på jysk, så sker der
alligevel et par håndfulde henfald per sekund. Den præcise aktivitet
overlades som en øvelse til den vågne l\[æø\]ser. Men vi udsættes altså
for en ganske lille smule (ekstra) ioniserende stråling når vi spiser en
banan.

Det gør det til en ret god og intuitiv (om end lidt fjollet) skala at
have, når man skal forklare noget, og forsøge at analysere farligheden
af en aktivitet. Fx er den mængde stråling man modtager ved at få lavet
et lille røntgenbillede ved tandlægen ca 50 BED.  

I løbet af en
almindelig dag modtager vi 100 BED bare i naturligt forekommende
baggrundsstråling, og på en mellemlang flyvetur får vi nok yderligere ca
400 BED fra ikke-bremset kosmisk stråling.

Bananen er måske nok et arbitrært og lidt lavt valgt mål for stråling,
men den er noget lettere at have med at gøre end de fleste andre enheder
--- som jeg sikkert vil behandle en anden dag.

Men da ingen af os betragter en flyvetur som noget der kræver særlig
strålebeskyttelse, så kan vi nok godt konkludere at op til omkring en
kilobanan er ting ikke specielt farlige.

På et år andrager baggrundsstråling og gennemsnitlig medicinsk
diagnostik nok op omkring 40 kilobananer (40.000 BED), så vi skal lige
huske at have tidsfaktoren med - 40 kBED per år er jo nok okay --- men hvad så med 70
kBED for en CT-scanning af overkroppen?  Halvanden ekstra årsdosis? Er
det så slemt? Det afhænger sandelig af hvad man håber at diagnosticere
eller behandle --- men det er en ridetur på en HELT anden kamel.

Nå, men hvis du vil vide mere om strålende bananer, så er der en
udmærket artikel på [Tante
Wiki](https://en.wikipedia.org/wiki/Banana_equivalent_dose).

Nu har jeg vist også været fjollet nok for en dag.

\\Worm --- Alfanisse
