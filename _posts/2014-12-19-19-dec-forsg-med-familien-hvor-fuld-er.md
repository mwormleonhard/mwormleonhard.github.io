---
layout: post
title: '19 DEC: Forsøg med familien - Hvor fuld er din onkel?'
date: '2014-12-19T10:00:00.000+01:00'
author: Martin Worm-Leonhard
tags:
- Modellering
- Julenørd
- Festivalvidenskab
- Toksikologi
- Weekendvidenskab
- Køkkenfysik
- Anna-og-lotte
- Øl
modified_time: '2014-12-19T10:00:00.198+01:00'
blogger_id: tag:blogger.com,1999:blog-6363822545143881814.post-2778257775183070849
blogger_orig_url: http://labnoter.blogspot.com/2014/12/19-dec-forsg-med-familien-hvor-fuld-er.html
---

Sidste år skrev jeg en smule om hvordan man [kalibrerede sin
bøhmand]({%post_url 2013-12-03-03-dec-julefrokostfarmakokinetik %})
til julefrokosten, og hvor længe der skulle gå inden man kunne forvente
at være ædru. Men hvis du godt kunne tænke dig at kunne måle, om ikke
promillen direkte, så dog påvirkningsgrad, så skal du bruge en lineal /
meterstok / rundstok / kosteskaft og nogle frivillige der har tænkt sig
at indtage ethanol --- eksempelvis en familie der skal spise julefrokost.

Min egen umiddelbare familie er for lille / for spredt i juledagene til
at komme meget over "anekdote" i datasammenhæng, så hvis nu nogen af jer
har 100 fætre og kusiner, granonkler[^1] og hele og halve
søskende[^2], så vil jeg da opfordre jer til at lave et datasæt - det
er sjov nørd for hele familien, og det er jo dét julen handler om!

##Man gør som følger
Hver forsøgsperson noterer sin vægt (før julefrokost) og hver gang
vedkommende har indtaget en genstand noteres tidspunkt, genstandens
størrelse og dens alkoholindhold. Nu kan deres estimerede promille
relativt let beregnes ud fra ovenstående link.

Med jævne mellemrum, fx hver halve eller hele time, går man en tur med
meterstokken og måler reaktionstider.

Dette gøres således. Forsøgspersonen sidder med armen strakt frem foran
sig og hånden åben og på højkant. Brug samme arm hver gang --- for ekstra
point lav forsøget på begge arme/hænder hver gang. 

Forsøgsleder[^3]
holder meterstokken inde i hånden på forsøgspersonen, med en passende
markering, fx 10cm, ud for toppen af tommelfingeren. Stokken må ikke
røre hånden. Forsøgspersonen holder øjnene på meterstokken. Uden varsel
slipper forsøgsleder meterstokken, og forsøgspersonen skal så blot lukke
hånden lige så snart vedkommende registrerer at den begynder at bevæge
sig. På denne måde fås et mål for forsøgspersonens reaktionstid, nemlig
den længde som stokken når at falde, inden den gribes.

Herefter kan man anvende det faktum at stokken beskriver et frit fald
med konstant acceleration (tyngdeaccelerationen, g) og starthastigheden
0 til at regne ud hvor lang tid den fik lov at falde. \\[ d=\frac{1}{2}gt^2 \Leftrightarrow \\\ t=\sqrt{\frac{2d}{g}}\\] og
g er som bekendt ca. \\(9.8\frac{m}{s^2}\\). Indsætter man nu
afstanden, d i meter, fås tiden i sekunder.

Griber onkel Peter altså meterstokken med 25cm ud for tommelfingeren,
når den startede ved 10, så er den faldet 15cm, eller 0.15m og vi får
\\[ t=\sqrt{\frac{2\cdot 0.15m}{9.8\frac{m}{s^2}}}=0.175s =
175ms\\] som reaktionstiden.

Man bør nok lave hver bestemmelse i triplikat og evt tage en
middelværdi, eller på anden måde forsøge at mindske tilfældige udsving.
Der kan jo også være noget information hvis variansen stiger meget
kraftigt med stigende promille...

Hvad ser man? Ja, formodentlig stigende reaktionstid som funktion af
promille --- men er der nogen "pæn" sammenhæng?

Hvis man har lyst til at være lidt perspektiverende kan man jo regne
lidt på bilkørsel i påvirket tilstand. Hvis nu reaktionstiden stiger med
fx 212ms, hvor meget længere bliver bremselængden så?

\\Worm --- forsøgsdesignnisse


------------------------------------------------------------------------

[^1]: Nej, det er ikke dem der kommer med juletræet - eller - det kan
    da godt være, men det er ikke derfor de hedder sådan.

[^2]: Altså genetisk. Det andet bliver nemt noget griseri.

[^3]: Ja, altså dig, eller en udpeget af dig. Forsøglederen kan med
    fordel være tilnærmelsesvis ædru, men det er mere en fordel end et
    decideret krav. Apply brain.
