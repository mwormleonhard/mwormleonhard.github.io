---
comments:true
layout: post
title: '12 DEC: Hvor travlt har julemanden?'
date: '2013-12-12T10:00:00.000+01:00'
author: Martin Worm-Leonhard
tags:
- Bagsiden af kuverten
- Julenørd
- Myteaflivning
- Sanity check
modified_time: '2013-12-12T10:00:06.378+01:00'
blogger_id: tag:blogger.com,1999:blog-6363822545143881814.post-171631086325582046
blogger_orig_url: http://labnoter.blogspot.com/2013/12/12-dec-hvor-travlt-har-julemanden.html
---

Julemanden har jo --- ligesom stort set alle andre multinationale firmaer
--- efterhånden udliciteret det meste af sin gesjæft til lokale
repræsentanter[^1], men det er jo i virkeligheden nok ikke så dumt
endda, for selvom han har nogle ret strenge, men ikke nærmere
specificerede, udvælgelseskriterier for hvilke børn der skal have
gaver[^2], så er der jo RET mange husstande der skal besøges i løbet af
julen - men hvor hurtigt skal han egentlig arbejde, hvis han nu skal nå
det hele selv? Lad os alle regne!

Selvom julemanden, i sin nuværende inkarnation, er en nyere, primært
vestlig forvanskning og amalgamering af adskillige ældre historier,
legender, helgener, guder og helte, så er anerkendelsen af julemandens
eksistens jo også en implicit vedgåelse af hans charter til at bringe
gaver ud til alle artige børn, og så er der jo ingen grund til at
begynde at diskriminere på baggrund af hvilket kontinent man nu en gang
tilfældigvis er bosat på, så med en verdensbefolkning på 7 mia, så lad
os gøre en antagelse af at der i størstedelen af husholdninger verden
over er mindst ét artigt barn[^3], og hvis gennemsnitshusholdningen er
i størrelsesordenen 3--5 personer, så er én millard hjemmebesøg nok ikke
helt af vejen.[^LANG] 

Heldigvis skal han ikke nå det hele julenat, da der er
forskellige traditioner for hvornår han bør dukke op, forskellige steder
i verden, og der er jo også lidt at vinde ved at udnytte tidszonerne
optimalt, så lad os bare give ham 48 timer at arbejde i. 

Hvor mange
sekunder har han så per husstand? \\[t = \frac{48h \cdot 3600 \frac{s}{h}}{10^9 husstande} = 0,000173\frac{s}{husstand} = 173\frac{\mu s}{husstand}\\]
173 mikrosekunder er altså ikke ret lang tid til at nå ned gennem en
skorsten, aflevere gaver, med en option på at skulle drikke mælk eller
portvin og spise småkager, nå op gennem skorstenen og videre hen til det
næste hus.

Det er jo ret svært at estimere den gennemsnitlige afstand mellem
bebyggelser på jorden, men hvis vi nu bare tager dem allesammen og
fordeler dem jævnt, så får vi:\\[ Husstandstæthed = \frac{Antal~husstande}{Jordens~overfladeareal}=\frac{10^9~husstande}{5,1\cdot 10^8 {km}^2} 
\approx 2 \frac{husstande}{km^2}\\]

Dette giver så en middelafstand på 500 meter pr besøg, idet vi af
venlighed ikke indregner afstande tilbagelagt inde på matriklen.
Følgelig bliver julemandens middelhastighed:
\\[v_{kane}=\frac{500m}{173\mu s} \approx 3 \cdot 10^6 \frac{m}{s}\\]

Dette svarer ret præcist til 1% af lysets hastighed, eller 10.000 gange
lydens hastighed, og selvom det er utroligt hurtigt er det desværre ikke
hurtigt nok til at de relativistiske effekter begynder at spille en
betydende rolle, så dér vinder han højst et par sekunder.

Jeg skal ikke udtale mig med sikkerhed om rensdyrs tophastighed, eller
energiforbrug i fri flugt, men helt sikkert er det at et så lidt
aerodynamisk legeme som en kane forspændt medlemmer af
*Rangifer*-familien vil opleve en hel del luftmodstand og deraf følgende
opvarmning.

Denne er ikke helt triviel at regne på, men hvis vi tager et af de
hurtigste fly nogensinde fremstillet, nemlig SR-71 Blackbird, som
eksempel, så er det et fly der er bygget med det ene formål at flyve
højt og hurtigt, og med en tophastighed på 3--4 gange lydens hastighed
lykkedes det meget godt, men selv denne super-optimerede, aerodynamiske
konstruktion bliver mere end 300 grader varm på overfladen under
flyvning, så med mindre at julemanden er iklædt kevlar/nomex og har et
asbestskæg, så får han nok sprød svær ret hurtigt... 

Men måske er det
derfor der nogle gange ligger frisk aske og sod i kaminen, når han har
været på besøg... Eller også er det magi... Ja, lad os bare kalde det
det![^4]

\\Worm -- mythbusternisse.

------------------------------------------------------------------------

[^1]: Og onkler --- og andre familiemedlemmer...

[^2]: Jeg ihukommer den gamle vittighed: "Hvorfor er julemanden altid
    så munter? --- Jo, han ved jo hvor alle de slemme piger bor..." - men det
    tager jo endnu mere tid, så det vil vi se bort fra i nærværende
    beregning.

[^3]: Jojo, måske nok en optimistisk betragtning, men det ER jo jul...

[^4]: "Enhver tilstrækkeligt avanceret teknologi er umulig at skelne
    fra magi" ---Arthur C Clarke.

[^LANG]: 2016-05-05: Jeg har lige genlæst det afsnit og blev så fascineret af at jeg ikke havde et eneste punktum at jeg lod det stå. Undskyld hvis du forpustes.
