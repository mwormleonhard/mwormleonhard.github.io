---
comments:true
layout: post
title: T minus ca. 90 ks
date: '2014-12-30T22:23:00.000+01:00'
author: Martin Worm-Leonhard
tags:
- Bagsiden af kuverten
- Skæg med tal
modified_time: '2014-12-30T22:23:32.648+01:00'
blogger_id: tag:blogger.com,1999:blog-6363822545143881814.post-6511523611120459208
blogger_orig_url: http://labnoter.blogspot.com/2014/12/t-minus-ca-90-ks.html
---

Fordi det snart er nytår --- fordi jeg har haft en del morskab ud af det i
løbet af året --- og fordi jeg ikke har noget bedre at tage mig til lige
nu - har jeg besluttet mig for at jeres bagjulegave skal være en omgang
fuldstændig rablende tanke\[løs\]skrivning, feat. en håndfuld mystiske
måleenheder der kan stimulere de små grå og bruges til at provokere folk
der ikke forstår hvorfor SI er bomben.[^1]

Lad os starte med tid. Det er alligevel noget mystisk rodet noget med
underinddelinger af 24 og 60. Der er 86.400 sekunder på en dag. Bruger
vi
[fermiregning]({%post_url 2013-06-18-gt-rigtigt-om-tis-enrico-fermi-og %})
så er det ca. \\(10^5\\) --- eller 100 kilosekunder, men selv uden grove
tilnærmelser giver det en udmærket grundenhed.

Et kilosekund er 16.67 minutter eller "cirka et kvarter". Eftersom den
eneste grund til at vi bruger minutter til kortere tidsrum er ren vane
og tradition, så er det vel lige så rimeligt at sige "Vi ses om 300
sekunder" som "Jeg er der om 5 min". Selvom det antyder en større grad
af nøjagtighed at bruge mindre måleenheder, så er der jo stadig kun ét
betydende ciffer.

Jamen så må den næste logiske enhed være megasekundet. 1Ms er ca. 11.6
døgn, hvilket jo passer utroligt dårligt med vores ugebegreb (både
arbejds- og kalender[^2]), men  til gengæld er 3 Ms jo så ret tæt på at
være en måned, og der er 31.5 Ms på et år[^3][^4].

Vi kan allerede nu se at til dagligt brug er megasekundet nok den
største enhed vi får taget i anvendelse, men da oprindeligt jeg fik
ideen efter at have drukket for meget kaffe og læst for meget sci-fi
([Charles Stross](http://www.amazon.com/Charles-Stross/e/B001H6IW0Q), så
vidt jeg husker) er det vel kun rimeligt at medtage at et gigasekund er
31.7 år.[^5] Og derefter rammer vi meget hurtigt geologiske eller
interstellare (rejse)tidsperioder...

Her skal parsec'et lige have lidt vink med en hat, selvom det er en
længde, og ikke en tid (på trods af at det hedder noget med sekund. Jeg
sagde jo at det rablede) --- det er et tydeligt levn fra en tid hvor det
vigtigste astronomiske redskab var en logaritmetabel, men det er der jo
ikke i sig selv noget i vejen med --- det er alene med fordi det er så
obskurt. 

Hold nu godt fast. 1 pc (parsec, parallaksesekund) er den
afstand, på hvilken middelafstanden mellem jorden og solen (AKA 1 AU (en
"astronomisk enhed")) kan betragtes under en vinkel på et buesekund. Det
er edderbrølemig langt ude. Cirka 3.26 lysår, eller \\(3.1 \cdot 10^{16}m\\), for at
være præcis.

Nå, men det var et sidespor --- omvendt er meget korte tidsrum jo ofte
relvante for forskellige former for nørder, og vi bør alle tage vor
hovedbeklædning (og i flere tilfælde en hel del af håret) af for Admiral
Grace Hopper, der var den første der bad en flok ingeniører/teknikere om
at [fabrikere hende en håndfuld
nanosekunder](http://youtu.be/1-vcErOPofQ?t=4m10s).

På samme måde som "lysår" kan bruges til at angive meget lange afstande,
så er er en "lysfod" cirka et nanosekund, og selvom jeg har lyst til at
kølhale enhver der bruger imperial/"Britiske" enheder, så er
overensstemmelsen så fin, at jeg ikke kan undlade at tage den med, bare
fordi den er nuttet[^6]. Og så er det jo god anskuelighedsundervisning
samtidig.

Nåja, og så er jeg altså lige nødt til at harcellere lidt over kalorien.
Ikke fordi jeg har fået for mange af dem henover julen (men det er OGSÅ
tilfældet), men det var sikkert en god-fin måleenhed engang, men hvorfor
i alverden hænger fødevareindustrien fast i at definere næringsindhold
ud fra en enhed der er defineret som den mængde energi det kræver at
varme et gram vand op fra 14.5 til 15.5 grader celcius? 

Nå, nej, det gør
den heller ikke --- den dividerer med 1000, fordi store tal er skræmmende
og svære at forstå, så en termodynamisk kilokalorie er det samme som en
fødevarekalorie, som jo så igen er 4.18kJ, hvilket vil sige at en
fødevarekilokalorie er 4.18MJ. Hvorfor er det sværere at tælle til 8 end
til 2000? RaaaaaaaSGU! (Som Blomme[^7] ville have sagt).

Nå, jeg skal vist ud og have flået kapslen af noget
blodtrykss\[k\]ænkende, inden jeg går helt i selvsving.

Det har været hyggeligt at skrive til jer. Vi ses næste år.

Ti fingre!  
\\Worm


------------------------------------------------------------------------

[^1]: Ja, jeg er så gammel at jeg har fået lov at bruge det udtryk i
    nostalgisk øjemed uden at det udløser terroralarm.

[^2]: og min varmeste medfølelse til dem, for hvem det er det samme.

[^3]: Jeg havde i det forløbne år den store fornøjelse (korrekt) at
    bruge formuleringen "for mindst hundrede megasekunder siden" om en
    hændelse der skete "for lang tid siden" og derved indirekte lære nogle
    mennesker om googles udmærkede indbyggede evne til at konvertere
    enheder.

[^4]: For enhver der har set "Rent" ved jo at der 525600 minutter på et
    år. Der er bare ingen der kan huske tallet uden at begynde at synge. Om
    end det eksakte tal også afhænger af hvordan man måler sit år, men det
    er jo en tur på en helt anden kamel.

[^5]: PIS! Dér var en rund fødselsdagsfest jeg glemte at holde! Nå, men
    jeg får nok jongleret et andet talsystem på plads i stedet...

[^6]: Det er et nanosekund. Det fulgte efter mig hjem. Må jeg beholde
    det?

[^7]: Ikke lektoren. Ham fra "Vakse Viggo"
