---
comments:true
layout: post
title: 'Oh, Chemistree, Oh, chemistree... '
date: '2014-10-20T18:16:00.000+02:00'
author: Martin Worm-Leonhard
tags:
- Køkkenkemi
- Krystaller
- Weekendvidenskab
modified_time: '2014-10-20T18:16:32.113+02:00'
blogger_id: tag:blogger.com,1999:blog-6363822545143881814.post-8105097044824996897
blogger_orig_url: http://labnoter.blogspot.com/2014/10/oh-chemistree-oh-chemistree.html
---

For nylig fik jeg (atter) mystiske ting tilsendt med intern post - og
tak for det!  
Det drejer sig om følgende:

[![]({{site.url}}/images/-xm_r9ESRuhQ/VEUp430ACHI/AAAAAAAACfE/xmDBF2I2Yxk/s1600/2014-10-19%2B23.25.54.jpg)]({{site.url}}/images/-xm_r9ESRuhQ/VEUp430ACHI/AAAAAAAACfE/xmDBF2I2Yxk/s1600/2014-10-19%2B23.25.54.jpg)

Nu vil jeg jo gerne opponere, hver gang velkendte videnskabelige
fænomener pakkes ind i magi, da det jo kun kan fremmedgøre folk
yderligere for hvad der er helt normalt og forståeligt - for ikke at
nævne reproducerbart.[^1]
Så lad os se lidt på hvad der foregår...

Pakken indeholder et papjuletræ[^2], en fod, en brugsforvirring og en
lille pose med væske (eller --- det skulle det have været --- det meste af væsken var
fordampet / løbet bort / diffunderet ud gennem posen, så der lå nogle
flotte store krystaller i en lille smule væske, men det lod sig sig
ordne med en smule postevand.)

Når man gør som der står på den medfølgende lap papir  --- træ i fod,
væske i dertil indrettet fordybning --- sker der dette i løbet af en
håndfuld timer (timelapse, 300x hastighed):

{% include youtubeframe.html id="jHK_Z5wr1kE" %}

Derefter løb min staveplade tør for strøm og det var alligevel sengetid,
men næste morgen så det således ud:

[![]({{site.url}}/images/-byR53gO5aVs/VEUsK-azlII/AAAAAAAACfQ/Yt85oaQ4WR4/s1600/2014-10-20%2B08.54.03.jpg)]({{site.url}}/images/-byR53gO5aVs/VEUsK-azlII/AAAAAAAACfQ/Yt85oaQ4WR4/s1600/2014-10-20%2B08.54.03.jpg)

Og da jeg kom hjem fra det dérsens arbejde var der sket en smule mere,
men til gengæld var træet allerede begyndt at drysse, og så kunne jeg jo
ligeså godt skrive lidt om det...:

[![]({{site.url}}/images/-vXD-nEO4h5Y/VEUsb4leyMI/AAAAAAAACfY/5eA9rbtrh34/s1600/2014-10-20%2B16.54.26.jpg)]({{site.url}}/images/-vXD-nEO4h5Y/VEUsb4leyMI/AAAAAAAACfY/5eA9rbtrh34/s1600/2014-10-20%2B16.54.26.jpg)

Der er to fænomener der umiddelbart springer i øjnene som interessante:
Hvorfor dannes krystalklyngerne kun/mest på spidserne af træet og
hvordan får de forskellige farver?

Lad mig starte med farven, for det er umiddelbart den der er mest
mystisk, på trods af at det har den simpleste forklaring: Som man måske
kan ane på starten af videoen ovenfor så er spidserne af træet dyppet i
forskellige farvestoffer, der så trækker med vandet ud og afsættes i
krystallerne. Keine hexerei, nur behändigkeit --- og ikke en gang noget
specielt sjov kemi.

Svaret på det andet (dvs. det første) spørgsmål hænger nøje sammen med
fænomenets drivende kraft i sin grundform, så lad os tænke lidt over
hvad der sker, når man sætter "træet" i vand (med opløste salte).

Ganske som et stykke almindeligt trækpapir (eller et træ ude i den
virkelige virkelighed) begynder kapillarkræfterne straks at suge vandet
op i træet. Samtidig begynder vandet at fordampe fra overfladen af
pappet. Når hele træet er gennemvædet kan det i sagens natur ikke
umiddelbart suge mere vand op fra skålen, med mindre der fordamper noget
først. Efterhånden som vandet fordamper bliver saltet der er opløst i
det jo følgelig mere koncentreret, idet det ikke kan fordampe sammen med
vandet. Til sidst fælder krystallerne ud fordi opløsningen er mættet (på
det sted i træet i hvert fald). Men hvorfor sætter træet så ikke
krystal"blomster" jævnt fordelt over hele overfladen?

Ja, det er jo faktisk et ret godt spørgsmål, men fordi spidserne af
"grenene" har mere overflade i forhold til deres rumfang, så sker
fordampningen af vand lidt hurtigere hér, og det "trækker" mere vand
til, der så også fordamper etc... derved starter krystaldannelsen altså
her hvor der er mest relativ overflade at fordampe fra, og krystallerne
virker så som ekstra overflade, der yderligere hjælper med at drive
reaktionen.

Faktisk har man brugt lignenede metoder i kemi til at oprense små
mængder stof fra opløsninger: man putter en porøs stang af noget keramik
(eller et stykke filterpapir, hvis man er studerende) ned i opløsningen,
så kun det øverste er eksponeret for luften --- så sker fordampningen
herfra, og alt stoffet samles --- enten som krystaller udenpå staven,
eller adsorberet til overfladen, hvorfra det så kan skrabes eller vaskes
af. En rotationsfordamper, eller selv en præparativ TLC-plade er dog at
foretrække i vore dage...

Kan du lave det selv, som et hygge-efterårsprojekt? Ja, helt sikkert!
Kunsten er dels at finde noget papir/pap der suger godt og ikke
deformeres for meget eller klapper sammen under egen vægt når det bliver
vådt. Måske akvarelpapir var en mulighed? Ellers ville jeg forsøge med
noget godt tykt kromatografipapir, hvis man skulle være så heldig at
have adgang til den slags... Jeg har personligt lavet "papkromatografi"
med ret stort held på gammeldags indekskort, på visitkort af den matte
slags og andet rustikt karton.

Dernæst skal du bruge en koncenteret saltopløsning og eventuelt noget
frugtfarve at dyppe grenene i. Hvilket salt skal du bruge? Ja, det er et
rigtigt godt spørgsmål! Her ville jeg jo anbefale jer at prøve jer frem.

At dømme efter krystalstrukturen så er der brugt
natrium~~attentat~~acetat i dette kit, men det er blot et gæt --- jeg har
ikke smagt på det[^3]. Man kan sikkert godt bruge helt almindeligt
køkkensalt (NaCl), men måske kan man få flotte blå blomster med
kobbersulfat (Matas), eller nuancer af gul-grøn-brun med jernsulfat
(jernvitriol, byggemarked, mod mos i plænen), eller noget helt femte...

Bare stoffet ikke er hygroskopisk (vandsugende) så som calciumklorid
(fra affugtere) eller ammoniumnitrat (fra engangskøleposer) eller
uopløseligt i vand.
Måske der sker sjove ting hvis man farver selve opløsningen med noget
frugtfarve? Evt halvvejs gennem processen?

Leg med det! (eller få jeres børn til det, hvis I har, eller kan
låne/leje sådan nogle --- de kender allerede alt til den videnskabelige
metode - de mangler bare lidt tålmodighed)

Med krystalliseret klarhed,  
\\Worm

------------------------------------------------------------------------

[^1]: Bevares - der er også regler for magi (nogle gange), og
    tilsyneladende en vis konsistens, men vi er ikke færdige med
    litteraturstudierne endnu...

[^2]: Og det er så den eneste gang jeg nævner det der ord med j i dette
    indlæg. Det er jo for helvede kun oktober! Undskyld, men det er nu en
    gang den bedste beskrivelse.

[^3]: For det gør man ALDRIG i laboratoriet, vel? Sig nej! I skal gøre
    som jeg siger --- ikke som jeg gør!
